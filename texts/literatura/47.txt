Historia projektu ustawy o jednolitej cenie książki sięga poprzedniej koalicji rządzącej. Platforma Obywatelska nie zdążyła jednak się nim zająć. Wypłynął ponownie w 2017 r., kiedy PSL wniosło go pod obrady Sejmu. Stało się to 25 maja 2017 r., a 4 lipca skierowano go do I czytania w Komisji Kultury i Środków Przekazu. I tam utknął.- Jest zamrożony w komisji. Nie wiem, dlaczego PiS nie chce go odmrozić. W kuluarach słyszy się, że nie ruszy w ogóle, że Elżbieta Kruk (przewodnicząca komisji – red.) odłożyła projekt na półkę, a towarzystwo z PiS nie pali się, żeby promować ustawę zgłoszoną przez PSL – mówi Krystian Jarubas, który w imieniu PSL wniósł projekt do Sejmu.Projekt umożliwia wydawcy i importerowi książek ustalenie, na czas 12 miesięcy, jednolitej ceny książek. Obowiązywałaby wszystkich sprzedawców końcowych – księgarzy, księgarnie sieciowe, sklepy wielobranżowe czy kioski. „Doświadczenia innych krajów pokazują, że jednolita cena książek w perspektywie doprowadziła do poszerzenia oferty wydawniczej o książki ambitne, które jako wolnorotujące były mniej opłacalne – z chwilą, kiedy księgarnie nie musiały już angażować znacznych środków prowadzenie ‘wojen cenowych’ z dyskontami i sklepami wielkopowierzchniowymi i rezygnować z istotnej części swoich marż, możliwe stało się przeznaczenie części tych środków na utrzymanie szerokiej oferty wydawniczej” - czytamy w uzasadnieniu projektu.Zdaniem Jakuba Stefaniaka z PSL PiS ma problem natury politycznej.– To zawiść polityczna, podobnie jak z naszym projektem ustawy o odejściu od zmiany czasu. Nie chcą nad tym pracować – choć nawet się z nim zgadzają – ponieważ to my ten projekt zgłosiliśmy. Tymczasem i wydawcy są za, i autorzy. Korzyść odczułyby też małe miasteczka, w których padają małe księgarnie – mówi rzecznik PSL.Jednak Elżbieta Kruk zapewnia, że o projekcie nie zapomniała.– Trwają konsultacje, niedługo planujemy kolejne posiedzenie komisji w tej sprawie – spotkanie z wydawcami i dystrybutorami. Projekt jest po prostu kontrowersyjny i nie wszyscy członkowie komisji są przekonani, że zawiera skuteczne rozwiązania. Nie ma co do tego pewności – mówi przewodnicząca komisji kultury.Zapewnia jednak, że prace nad ustawą ruszą.– Nastąpi to w czerwcu lub lipcu – mówi Elżbieta Kruk. I zapewnia, że wśród członków komisji „jest wola”, by chronić małe księgarnie i rynek „przed wejściem tych wielkich międzynarodowych korporacji”.– Pytanie tylko, czy ta droga jest odpowiednia. Myślę, że kolejne posiedzenie komisji rozwieje wszelkie wątpliwości i zdecydujemy: w tę, albo w tę stronę – mówi Elżbieta Kruk.Wątpliwości nie mają przedsiębiorcy z Konfederacji Lewiatan, którzy projekt ustawy zaopiniowali negatywnie. Ich zdaniem nie pozwoli on na realizację zakładanych przez autorów celów, m.in. ochrony książki jako dobra kultury, zapewnienia jej szerokiej i stałej dostępności w Polsce, zapewnienia urozmaicenia dostępnej oferty czytelniczej, propagowania czytelnictwa jako narzędzia rozwoju intelektualnego i kulturalnego jednostki i skutecznego sposobu budowania kapitału społecznego oraz wspierania różnorodnej i ambitnej twórczości literackiej, a także stworzenia ram dla funkcjonowania krajowego rynku książki, w tym umożliwienia budowania różnorodnych sposobów dystrybucji przy jednoczesnym wspieraniu księgarni jako miejsc upowszechnienia kultury.Szukasz dobrej książki? Sprawdź ofertęLewiatan zwraca uwagę, że wprowadzenie jednolitej ceny książki negatywnie odbije się na kondycji polskiego sektora e-commerce i postawi polskie księgarnie internetowe na przegranej pozycji względem sklepów z innych państw.– Ustawa w proponowanej formie nie reguluje poszczególnych ogniw dystrybucji. W tej chwili dystrybutorzy, w tym największe sieci, stosują marże w wysokości 50-60 proc. Żaden zapis ustawy nie ogranicza wysokości marży dystrybutora. W latach 90. marże wynosiły około 10 proc. Nowa ustawa spowoduje więc, że stracą wydawcy i właściciele małych księgarń, a znaczący dystrybutorzy utrzymają swoje marże – twierdzi Konfederacja Lewiatan.