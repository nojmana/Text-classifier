 7 marca 1911 w Warszawie urodził się Stefan Kisielewski. – To był człowiek, który chodził własnymi drogami. Starał się zachować samodzielny, indywidualny punkt widzenia – mówił o nim dziennikarz Piotr Wierzbicki w audycji Anny Lisieckiej w 2011 roku. Mistrz ciętej riposty– Błyskotliwe, pełne ironii i sarkazmu felietony celnie, o ile oczywiście cenzura pozwoliła, punktujące wszelakie nonsensy, były dla niego, ale i dla czytelników, świetną terapią pozwalającą, jemu zapisać, a czytelnikom przeczytać, wiele z tego, co pomijała ówczesna propaganda – podkreślał w 2002 roku historyk  dr Janusz Osica w audycji Andrzeja Sowy.Kisielewski celnie opisywał absurdy rzeczywistości PRL. Kiedy w marcu 1968 roku w warszawskim oddziale Związku Literatów Polskich odbyła się dyskusja na temat zdjęcia "Dziadów" wygłosił mowę zatytułowaną  "Dyktatura ciemniaków". Za ten głos na 3 lata objęto go zakazem druku i spałowano.Zresztą Kisiel za swe niepokorne myślenie wielokrotnie musiał płacić zakazami druku (stąd często publikował pod pseudonimami) i urazami przyjaciół, którym nie szczędził krytyki oraz ciętych żartów. Felietony W  "Tygodniku Powszechnym"  pisał od kwietnia 1945 do 1989 roku (z przerwami, kiedy pismo w ogóle zawieszono lub wtedy, gdy władza zabroniła publikować jego teksty). Kiedy nie mógł oficjalnie publikować, jego książki wychodziły w obiegu podziemnym. Bez wątpienia stał się dla młodych dziennikarzy, którzy wychowali się na jego tekstach prawdziwym autorytetem.W trudnej, powojennej rzeczywistości Kisielewski przybrał maskę wesołka. – To było po to, żeby cenzor machnął ręką i powiedział: "Wygłupia się literacik, to nie jest nic groźnego dla władzy" – podkreślał  Piotr Wierzbicki. – Kisiel był w działalności publicystycznej bardzo poważnym człowiekiem - dodał gość audycji.Stefan Kisielewski odszedł z  "Tygodnika Powszechnego", kiedy po 1989 roku sama redakcja zaczęła cenzurować jego teksty. Przeniósł się wówczas do  "Wprost", gdzie udzielał krótkich wywiadów, komentujących aktualne i nie tylko, wydarzenia.  Rok później ustanowił nagrodę swojego imienia. Najpierw przyznawał ją sam, a po jego śmierci laureatów wybiera kapityła.Romans z polityką Stefan Kisielewski pisał o polityce, krytykował ją i wyśmiewał, stając się w pewnym sensie naczelnym komentatorem PRL, zdecydował się zaangażować również w czynną politykę. W latach 1957-1965 przez dwie kadencje był posłem na Sejm z grupy katolickich działaczy zrezszonych w kole poselskim Znak.W kwestiach polityczno-społecznych reprezentował poglądy konserwatywno-liberalne. Współtworzył Ruch Polityki Realnej w 1987 roku oraz Unię Polityki Realnej w 1989. – Jeśli chodzi o Sejm, no cóż, najciekawsze rzeczy tam się dzieją w komisjach – zdradzał sam  Kisielewski. – Niedawno poseł Edward Wende zarzucił mi, że ja muszę zrozumieć, że Sejm to nie kabaret. Wydaje mi się, że dobry kabaret tak samo zasługuje na szacunek jak dobry Sejm, tylko, że to są rzeczy niewspółmierne w jakimś sensie. Tylko nie wiem, dlaczego pogardzać kabaretem?Posłuchaj wypowiedzi Stefana Kisielewskiego  o wolności, stosunku władzy do społeczeństwa oraz pozycji Kościoła w czasach "karnawału Solidarności" udzielonej BBC w 1982 roku.   Człowiek orkiestra – To właśnie w Kisielu było unikalne – mówił dziennikarz  Piotr Wierzbicki. – Jest dużo kompozytorów, felietonistów, powieściopisarzy i krytyków muzycznych, ale takiej osoby, która by to wszystko łączyła to nie ma i nie było w Polsce.Fenomen Stefana Kisielewskiego próbował wyjaśnić  Adam Sławiński    w aud. Anny Lisieckiej w 2011 roku: – Przez niego przebiegała jakaś niesłychana energia, która mu kazała działać i to działać w rozmaitych dziedzinach – mówił. – Drugie to inteligencja, która domagała się prawdy i wolności dla tej prawdy.– Kisiel się mnożył poprzez dzielenie – mówił kompozytor i krytyk muzyczny  Adam Sławiński. – On od początku, już w samej muzyce był "potrójny", bo zrobił trzy dyplomy: z kompozycji, fortepianu i teorii. Potem od razu zaczęła się publicystyka muzyczna i oczywiście polityczna. No i literatura, tam też się dzielił na nurty równoległe.Niespokojny umysł Stefan Kisielewski zachował do końca. Zmarł 27 września 1991.   Posłuchaj  wspomnień o fascynującym mistrzu felietonu, muzyku i literacie Stefanie Kisielewskim.mb Stefan Stuligrosz – wielki mistrz, wielki dyrygent, twórca Poznańskich Słowików. Gdyby żył 26 sierpnia obchodziłby swe 93. urodziny.  Miał niezwykłą charyzmę i osobowość. Tryskał energią. Wprost biła od niego serdeczność i wielka życzliwość w stosunku do innych ludzi. We wrześniu 2008 r. Tomasz Zimoch zaprosił prof. Stefana Stuligrosza do udziału w audycji z cyklu ”Niedziela z mistrzem”. Twórca Poznańskich Słowików mówił wówczas: - Urodziłem się w domu, w którym śpiewało się przy każdej okazji. Dziękuję Panu Bogu za ten dar powołania muzycznego. Handlowiec? Jednak niePierwszy chór Stefan Stuligrosz założył, gdy miał 12 lat. Skrzyknął dzieci z domu, w którym mieszkał. Chłopcy występowali, gdzie się dało, w świetlicach, kościołach, w jasełkach. Miłością do muzyki zaraziły go mama i babcia Franciszka. Ojciec wymarzył dla młodego Stefana zupełnie inny zawód. Chciał, by został kupcem. W tym fachu wytrzymał trzy lata, nawet zdobył dyplom kupca w branży bławatnej, czyli tekstylnej. Kiedy wybuchła II wojna światowa Stefan Stuligrosz miał 19 lat. Przejął wówczas prowadzenie chóru katedralnego po księdzu Wacławie Gieburowskim, którego Niemcy wysiedlili z Poznania. Śpiewali  w katedrze poznańskiej w każdą niedzielę. - Na te msze przychodzili ludzie z całego Poznania, nie tylko Polacy, ale i Niemcy – wspominał.Poznańskie SłowikiNa bazie tego zespołu, po wojnie, Stefan Stuligrosz stworzył Poznańskie Słowiki. Na początku było 90 chłopców. Od tamtego czasu przez chór przewinęło się ponad 2 tys. osób. Pytani, czego nauczył ich ”druh”, bo tak nazywali profesora, zawsze zgodnie odpowiadali: ”pracowitości, przyjaźni i miłości do muzyki”. - Każdy spełnia jakieś powołanie, ale musi kochać swój zawód - mówił w rozmowie z Tomaszem Zimochem. - Uczę moich chłopców, by nie byli zależni ode mnie, ale mówię im o współzależności między ludźmi, z którymi się spotykamy, bo potrzebna jest matka, ojciec, dzieci, rodzina, ale potrzebny jest też nauczyciel, artysta muzyk, dyrygent, pianista, lekarz, piekarz, krawiec, obuwnik. Uczę moich chłopców, by w każdym człowieku starali się spotkać bliźniego, by obdarzali go szacunkiem, bo jesteśmy sobie potrzebni. To tak potrzebne jest w dzisiejszych czasach, byśmy się wzajemnie miłowali  - dodał.Wiara i miłośćProfesor Stefan Stuligrosz wspominał w audycji żonę Barbarę, poruszał problem wiary, opowiadał, jak wielkim przeżyciem były dla niego spotkania z Janem Pawłem II. - Ja się przygotowuję do przejścia do drugiego życia, które się już nigdy nie skończy - stwierdził i przytoczył słowa modlitwy, którą często odmawiał: - Wierzę, że po wieczorze mojego życia zajaśnieje nade mną dzień wiecznej radości, wypełniony śpiewem i niebiańską muzyką, o jakiej ja, nieudolny twój, muzyczny sługa, pielgrzymujący po ziemskim padole, nie mam najmniejszego nawet pojęcia. I wówczas Ty Panie, pozostaniesz na zawsze ze wszystkimi, którzy Tobie z pokorą i miłością służyli. Pozwól mi Panie znaleźć się między nimi i zamieszkać w Twym ojcowskim domu z moimi najdroższymi.WspomnieniaO Stefanie Stuligroszu mówili w audycji jego wychowankowie: prof. Henryk Wojnarowski i senator,  prof. Jerzy Smorawiński. O współpracy z profesorem opowiadali także: Krzysztof Kolberger oraz Łukasz Borowicz – dyr. Polskiej Orkiestry Radiowej. A ”najwspanialszego dziadka na świecie" opisywała wnuczka Barbara.Wspomnienia, anegdoty, opowieść o wychowawcy, dyrygencie, a nade wszystko o wspaniałym człowieku, który odszedł w ubiegłym roku – 15 czerwca.bs21 lat temu zmarła Agnieszka Osiecka. Poetka, dziennikarka, autorka spektakli telewizyjnych i teatralnych, ale i około 2 tys. tekstów piosenek. Pisała przeboje dla Kaliny Jędrusik, Maryli Rodowicz, Magdy Umer, Anny Szałapak, Seweryna Krajewskiego czy Skaldów. W Polskim Radiu przez 7 lat prowadziła Radiowe Studio Piosenki, gdzie promowała młodych artystów i nagrywała ich piosenki wprowadzając na polską scenę muzyczną prawdziwe gwiazdy: Ewę Demarczyk, Wojciecha Młynarskiego, Marylę Rodowicz, Marka Grechutę. Zdobywała liczne nagrody na festiwalach. Ale przede wszystkim kochała ludzi, a oni kochali ją.   Dobre serce – Wydaje mi się, że mam taki niedorozwój kliniczny, zupełnie nieuformowane, prawie nieistniejące skrzydło nienawiści – wyznała  Tadeuszowi Prociowi w 1967 roku Agnieszka Osiecka. – I chyba nie ma na świecie człowieka, którego bym nienawidziła. Może są ludzie, którymi gardzę, ludzie całkowicie mi obojętni, czy ludzie, do których mam stosunek niechętny, ale nie mam nienawiści w sercu.Jak przyznawała sama Osiecka, była osobą skłonną do kompromisu i miała po prostu miękkie serce. Mimo to miała w sobie ogromną ilość krytycyzmu i ironii. Błędy wytykała jednak z wyczuciem i klasą.– Agnieszka była kimś niesłychanie cennym jeżeli chodzi o rozładowywanie kłopotliwych sytuacji – mówił w audycji Hanny Marii Gizy o Osieckiej  Wojciech Młynarski. – Kiedy się ludzie zaczynali kłócić ona potrafiła zażartować, ona potrafiła zmienić kompletnie optykę, kąt widzenia danej sprawy.Jak podkreślali jej przyjaciele w audycji w Programie Trzecim PR w dwa dni po jej śmierci, Agnieszka Osiecka bardzo dużo podróżowała i z tych podróży wciąż pisała listy do przyjaciół. Nie potrafiła osiąść gdzieś na stałe i bardzo bała się stabilizacji. Listy były również jej sposobem na rozwiązywanie konfliktów, czy zaznaczenie własnego głosu w dyskusji.Posłuchaj, co o swojej twórczości i podejściu do drugiego człowieka mówiła sama Osiecka w 1967 roku. Mistrzyni słowa Jak przystało na geniusz pisarski inspirowało ją wszystko wokół. Nie mogła obyć bez klimatu salonu literackiego. Jednocześnie potrafiła dyskutować na wysublimowane tematy, jak i plotkować o lekkich sprawach towarzyskich.– Fantastycznie słuchała – podkreślała piosenkarka  Anna Szałapak. – Rzeczywiście każda opowieść była dla niej interesująca, bo wydaje mi się, że umiała już ją przetworzyć przez swoją wyobraźnię.Ale nie tylko wyobraźnia stanowiła o wartości jej twórczości. Dziś ocenia się jej teksty jako doskonały obraz czasów, w których żyła. Dojrzałość obserwacji była niemal jej cechą wrodzoną, co można zobaczyć w jej dziennikach, które prowadziła już od 9. roku życia.– Ona była bardzo wymagająca – powiedział u Hanny Gizy  Andrzej Drawicz, współtworzący z Osiecką Studencki Teatr Satyryków. – Miała swój katalog wymagań i trudno było się do tego katalogu dostosować. Była skazana, żeby być panią wielu uczuć.    Zbyt wrażliwa – Ja miałam skłonność i nie zamierzam się jej pozbyć, żeby rzeczy traktować lżej niż one się przedstawiają –  charakteryzowała się Osiecka. – Natomiast jeśli chodzi o to pochylenie się nad człowiekiem i pewną przebaczliwość to chyba to mam i tego nie chciałabym stracić, wybaczania.Spuścizna Agnieszki Osieckiej spowodowała, że wciąż, nawet po śmierci pochyla się ona nad drugim człowiekiem. Bliskie jej osoby, na czele z jej córką, Agatą Passent, organizują festiwale jej imienia, wspierają młodych twórców, zajmują się działalnością charytatywną, choćby poprzez fundację Okularnicy.– Z jednej strony panienka z dobrego domu, a z drugiej strony czuło się taki błysk w oku albo takie skrzywienie ust, które świadczyło, że jest to osoba ekscentryczna, dziwna, wariatka w najlepszym tego słowa znaczeniu – wspominał poetkę w dwa dni po jej śmierci Wojciech Młynarski. – Po prostu artystka. Zmarła 7 marca 1997 w wyniku choroby nowotworowej. Pośmiertnie została odznaczona Krzyżem Komandorskim z Gwiazdą Orderu Odrodzenia Polski. Jej imieniem zostało nazwane studio nagraniowe Polskiego Radia przy Myśliwieckiej 3/5/7 w Warszawie.Posłuchaj wspomnień przyjaciół Agnieszki Osieckiej po jej śmierci.mbHistoria muzyki bywa wybiórcza, przewrotna i niesprawiedliwa. Swoje kolejne etapy zaznacza wyłącznie nazwiskami wielkich twórców. Myślimy "barok" – mówimy: Bach, Haendel, Vivaldi; klasycyzm to dla nas niemal wyłącznie wielka trójka Klasyków Wiedeńskich. Dla romantyzmu – czasowo, emocjonalnie i intelektualnie okresu nam bliższego – historia jest łaskawsza, bo pozostawiła na piedestale zdecydowanie więcej nazwisk twórców uznanych za wybitnych. Jeśli jednak weźmiemy pod uwagę ogromną liczbę kompozytorów XIX wieku okaże się, że większość z nich również została – w wielu przypadkach niesłusznie – zlekceważona i zapomniana.A przecież to fałszywy obraz minionego czasu. Oczywiście, historia recepcji muzyki Haydna, Haendla czy Chopina to chlubne wyjątki. Jednak za czasów Jana Sebastiana Bacha – kompozytora o sławie lokalnej – triumfy święcili raczej Telemann i Tartini. W drugiej połowie XVIII wieku za wielkiego kompozytora uważany był nie Mozart, lecz Salieri, Graun, Koželuch albo Pleyel. W czasie, gdy swe największe dzieła komponował Schubert, publiczność zachwycała się Kalkbrennerem, Czernym i Moschelesem. Wystarczy spojrzeć na listę nazwisk twórców, u których wariacje na temat swojego walca zamówił Anton Diabelli, by przekonać się, jak mało wiemy o życiu muzycznym pierwszych dekad XIX stulecia.Dlaczego tak się dzieje? Co sprawia, że twórczość tylko niektórych kompozytorów przetrwała próbę czasu? Czy ich dzieła – uznane za genialne, a więc ponadczasowe – są również traktowane jako te, w których najlepiej odbija się duch epoki? Ergo: czy wystarczy poznać jedynie kilka arcydzieł, by wiedzieć, czym był muzyczny barok lub klasycyzm? A co z takimi "wpadkami" jak Antonio Vivaldi – kompozytor zapomniany przez dwieście lat, dziś uważany za jednego z najwybitniejszych twórców muzycznych wszech czasów? Dlaczego Johannes Brahms za wielkiego kompozytorów uważał Louisa Spohra, którego muzyki dziś prawie nie słuchamy? Czy Brahms się pomylił? A twórcy polscy, którzy jeszcze niedawno święcili triumfy, zaś dziś odłożeni zostali do lamusa? Gdzie podziali się Różycki, Szeluto, Nowowiejski? Czy naprawdę nie warto o nich pamiętać?W audycji "W kontrapunkcie, czyli za i przeciw" porozmowy o tym, czy rzeczywiście znamy dzieje muzyki, czy tylko wstydliwie ukrywamy własną ignorancję, zasłaniając się znajomością twórczości Bacha, Beethovena i Wagnera.Na program zapraszają Marcin Majchrowski i Piotr Matwiejczuk.27 stycznia (poniedziałek), godz. 19.00-21.30 Oskar Kolberg urodził się 22 lutego 1814  w rodzinie inteligenckiej. Wzrastał w cieniu Fryderyka Chopina, który był rówieśnikiem i przyjacielem jego brata. Muzycznej pasji nie popierała rodzina Oskara, która obawiała się o przyszłość syna. Ten ostatecznie nie został wielkim kompozytorem. Poświęcił się działalności etnograficznej.W swojej pracy wykazywał się wielką skrupulatnością i dokładnością, co pozwoliło na zachowanie kulturowego dziedzictwa wielu regionów. – Ta jego protestanckość, a z drugiej strony przywiązanie do kultury Polski stworzyły niesłychaną mieszankę, której efektem było wielkie dzieło Kolberga – mówił w 1990 roku  w audycji Anny Szotkowskiej muzykolog prof. Jan Stęszewski.     Mrówcza praca Poszukiwania folkloru Kolberg rozpoczął od okolic Warszawy. Później ze swoimi badaniami wyruszał dalej. Materiał często opierał na korespondencji, gdyż nie zawsze było go stać, aby docierać w najdalsze zakątki kraju. O swojej metodzie zbierania materiałów pisał w liście do  Ignacego Kraszewskiego:Co do sposobów zbierania i zdobywania tych pieśni tyle tylko powiem, że nie mało przy tym zaznałem trudności, a nawet i przykrości. Trudności te leżały w nieufności naszego ludu, w niechęci jaką ma w powierzaniu swoich pieśni obcemu, tak nazywa każdego w paltocie lub surducie (…). Nieraz przyszło mi w brudnej izbie, przy obawie o własną skórę, wśród duszącego dymu, wyziewów i gwaru, tłumie zgromadzonego i cisnącego mnie ludu, bez światła prawie stenografować ulatujące dźwięki skrzypka W latach 1856-57 w zeszytach "Pieśni ludu polskiego" opublikowano ponad 400 melodii ludowych zebranych przez Kolberga.By folklor trafił pod strzechy – Kolberg wychodząc z bohemy warszawskiej, zaczął zbierać ten folklor w intencji transponowania go później w artystycznym opracowaniu dla szerokich mas – podkreślał  prof. Jan Stęszewski. – Myślę, że ta twórczość, choć absolutnie banalna, drugorzędna, bezwartościowa, można by dziś powiedzieć, odegrała pewną rolę w budzeniu narodowych uczuć.Rodzimą kulturę ludową zawarł w monumentalnym dziele "Lud. Jego zwyczaje, sposób życia, mowa, podania, przysłowia, obrzędy, gusła, zabawy, pieśni, muzyka i tańce". Za życia udało mu się opublikować 33 tomy tej monografii. Choć jego zbiorów wystarczyłoby na nawet 100 tomów. – Kolberg po prostu zdominował epokę swoją osobowością i jakością pracy – podkreślał zasługi badacza  prof. Stęszewski.Folkloryzm wykorzystywali później w swoich utworach najwięksi kompozytorzy: Igor Strawiński, Fryderyk Chopin, Karol Szymanowski czy Witold Lutosławski.– Folklor dziś w porównaniu z XIX wiekiem to jest coś zupełnie innego – zaznaczał  prof. Stęszewski. – Otóż folklor, który dawniej był zwyczajną treścią życia codziennego, dziś coraz bardziej staje się wykładnikiem tożsamości regionalnej, powodem do dumy.Dziś powrót do tej bogatej przeszłości jest możliwy także dzięki ogromnej pracy Oskara Kolberga. Zmarł 3 czerwca 1890 w Krakowie.mb 