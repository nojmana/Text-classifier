Służby porządkowe w czwartek oczyszczą pomnik Adama Mickiewicza w Mińsku z farby i przywrócą go do należytego stanu – poinformowała służba prasowa władz Mińska. Wcześniej ktoś domalował „łzy” na twarzy wieszcza.Służba prasowa Mińskiego Miejskiego Komitetu Wykonawczego (Mingorispołkomu) zapewniła PAP, że w ciągu dnia niebieska farba zostanie usunięta z pomnika Mickiewicza w centrum miasta.Nieznani sprawcy domalowali na pomniku wieszcza błękitne smugi wyglądające jak łzy. Jako pierwsi poinformowali o tym w środę wieczorem internauci, PAP potwierdziła te informacje.Nie wiadomo, kiedy doszło do aktu wandalizmu. Z informacji służby prasowej Mingorispołkomu wynika, że władze miejskie dowiedziały się o sprawie w czwartek rano. „Skontaktowaliśmy się już z władzami Rejonu Moskiewskiego w Mińsku, które niezwłocznie usuną farbę” – poinformowano PAP.Charge d’affaires Ambasady RP w Mińsku Michał Chabros powiedział PAP, że w czwartek rano placówka zwróciła się do władz Mińska o przywrócenie pomnika do należytego stanu.Pomnik Adama Mickiewicza, który urodził się w Zaosiu koło Nowogródka, na terytorium dzisiejszej Białorusi, znajduje się w centrum miasta, przy skwerze, który również nosi imię polskiego poety. Został odsłonięty w 2003 r.jb www.belsat.eu/pl za PAP