Tokarczuk jest pierwszą Polką w historii, która zdobyła brytyjską nagrodę. W swoim krótkim wystąpieniu po ogłoszeniu wyników przede wszystkim gorąco dziękowała swojej tłumaczce. - Pracowała z niesamowitym poświęceniem - podkreślała Polka. - Jestem wprawdzie pierwszą polską autorką nagrodzoną tym wyróżnieniem, co sprawia, że jestem niesamowicie dumna, ale muszę też przyznać, że nie wierzę w coś takiego jak literatury narodowe. Literatura to coś więcej, to żyjące stworzenie - mówiła. Na koniec zdradziła też, że ma na sobie te same kolczyki, które kupiła pracując w 1987 roku, w czasach studenckich w jednym z eleganckich londyńskich hoteli. - Dziś wracam w tych kolczykach jako zdobywczyni nagrody Bookera - cieszyła się.Międzynarodowa Nagroda Bookera to prestiżowe literackie wyróżnienie przyznawane w Wielkiej Brytanii autorowi najlepszej książki przetłumaczonej na język angielski. Już samo znalezienie się w gronie finalistów jest uważane za wielki zaszczyt. Główna nagroda w wysokości 50 tys. funtów przeznaczona jest do podziału po równo dla autora i tłumacza.- Z tego mam największą satysfakcję, że to książka pisana 12 lat temu, która dostała drugie życie. Teraz książki strasznie szybko znikają z rynku. Pojawiają się, płoną przez moment, potem zupełnie idą w zapomnienie. A tu pojawiła się okazja, żeby wrócić do "Biegunów" i widzę, że ta książka dalej jest aktualna. Zuniwersalizowała się przez to, że czytają ją teraz na świecie po angielsku. Fajnie - komentowała niedawno swoją nominację w rozmowie z Emilią Padoł."Bieguni" w internetowych księgarniach. Sprawdź cenę- Nie posiadamy się ze szczęścia. To olbrzymi sukces Olgi Tokarczuk i dowód na to, jak wielka moc, zdolna poruszać czytelników w różnych krajach i na różnych szerokościach geograficznych, drzemie w jej prozie - mówi Marcin Baniak, dyrektor ds. promocji Wydawnictwa Literackiego, polskiego wydawcy nagrodzonej powieści. - To także sukces Wydawnictwa Literackiego, które walnie przyczyniło się do tego, że "Bieguni" ukazali się na Wyspach Brytyjskich, to w końcu sukces brytyjskiego wydawcy Fitcarraldo Editions oraz znakomitej tłumaczki Jennifer Croft, która nie tylko świetnie przełożyła utwór naszej pisarki, ale też aktywnie popularyzowała twórczość Olgi. Jesteśmy przekonani, że The Man Booker International Prize dla powieści "Flights" - taki tytuł nosi angielskie wydanie "Biegunów" - to kolejny przełomowy krok w karierze Olgi Tokarczuk. To osiągnięcie z pewnością przełoży się na jeszcze większe zainteresowanie tą i innymi książkami pisarki na rynku anglosaskim, zwłaszcza w Stanach Zjednoczonych, gdzie "Flights" ukażą się już w sierpniu - komentuje Baniak.- Mówi się, że nikt nie jest prorokiem we własnym kraju i coś ewidentnie jest na rzeczy. Czy polska krytyka kocha Olgę Tokarczuk? Niby tak, niby nawet bardzo, ale gdy trochę się rozejrzysz, wyczujesz ton lekceważenia – zbyt lekko opowiada, za bardzo myśli o czytelniku, fabuła coś podejrzanie wciągająca... "Literaturka" – pisali niektórzy. Za mało hermetyzmu, za dużo radości lektury. Czy Tokarczuk potrzebowała Bookera? Myślę, że na naszej scenie krytyczno-literackiej ta nagroda może się jej przydać. Może się wydawać, że po prawie 30 latach rzetelnej i pięknej literackiej pracy autorka "E.E." zasłużyła sobie na trwałe miejsce w tzw. panteonie, ale my czasem potrzebujemy, żeby ktoś z zewnątrz powiedział: "Olga Tokarczuk ważną pisarką jest" - komentuje literaturoznawczyni dr Katarzyna Kantner, autorka doktoratu poświęconego twórczości Tokarczuk.- "Największą moc mają jednak nie czyny cielesne, lecz te, które wiążą się ze słowem, świat bowiem został stworzony ze słowa i jego fundamenty są ze słów" – napisała w "Księgach Jakubowych". Myślę, że jest to bardzo ważny cytat. Tokarczuk to nie tylko utalentowana "opowiadaczka" – to pisarka, która literaturę traktuje właśnie w kategoriach czynu. Ona wierzy (mówiąc nieco zbyt prosto), że słowa mogą zmienić coś w świecie. Czy można robić rzeczy ze słów? Tokarczuk podejmuje tematy ważne i palące – mówi mocno i mówi w punkt. Z tego (i nie tylko z tego!) powodu ogromnie się cieszę, że tegoroczny Booker trafia w jej ręce - dodaje Kantner.Na krótkiej liście nomiacji znalazły się w tym roku także książki dwóch byłych triumfatorów Bookera, Węgra László Krasznahorkaia ("The World Goes On") i Han Kang z Korei Południowej ("The White Book"), a także Irakijczyka Ahmeda Saadawi ("Frankenstein w Bagdadzie"), Francuzki Virginie Despentes ("Vernon Subutex 1") i Hiszpana Antonio Munoz Molina ("Like A Fading Shadow")."Bieguni" to uhonorowana w 2008 roku nagrodą Nike jedna z najbardziej znanych książek Tokarczuk. W Wielkiej Brytanii została wydana pod tytułem "Flights" przez wydawnictwo Fitzcarraldo Editions.Olga Tokarczuk: ja już jestem takim trochę robotem [WYWIAD] "Bieguni" to literacka monografia zjawiska ruchliwości, poruszania się, niepokoju podróżnego. Zdaniem autorki, turystyka stała się współczesnym sposobem zaspokajania bardzo starego, atawistycznego, nomadycznego popędu. Osią, wokół której autorka zbudowała książkę, nie jest postać, jakaś historia, tylko fenomen, jakim jest podróżowanie. Tytuł książki "Bieguni" nawiązuje do nazwy rosyjskiej sekty z XVIII wieku, której członkowie uważali, że świat jest dziełem szatana, a kiedy się zatrzymujemy, szatan ma do nas najlepszy dostęp. Żeby uciec przed diabłem, musimy się cały czas poruszać. Tokarczuk pisze, że spotkała współczesnych biegunów, niedobitków tej sekty, którzy przez cały czas przemieszczają się metrem po Moskwie.Autorka opisuje świat współczesnych Biegunów, permanentnych podróżników, którzy mają swoje produkty, kosmetyki podróżne (małe tubki past, miniaturowe szamponiki, składane szczoteczki do zębów, jednorazowe kapcie), swoje choroby, związane ze zmianami czasu, własny język: prosty, sfunkcjonalizowany angielski. Istnieje nawet odrębna gałąź psychologii, która ich opisuje - psychologia podróżna.Gdy w 2008 roku Tokarczuk odbierała Literacką Nagrodę Nike za powieść "Bieguni", powiedziała: "To jest to książka o tęsknocie fragmentu za całością, tęsknocie do tego, co przeczuwamy jako całość. W tym sensie jest to książka, która wyraża wołanie współczesnego człowieka żyjącego w takim rozedrganym, rozkawałkowanym świecie o sens, o całościowy sens, który odpowiadałby na wszystkie pytania jednym zdaniem, jednym aforyzmem".Olga Tokarczuk urodziła się w 1962 roku w Sulechowie. Z wykształcenia jest psychologiem. Jej debiut powieściowy to wydana w 1993 roku książka "Podróż ludzi Księgi", dwa lata później ukazała się jej kolejna książka - "E.E.".Dzisiaj żadna współczesna polska pisarka nie jest na świecie znana tak, jak ona. Serca polskich czytelników podbiła już w 1996 roku powieścią "Prawiek i inne czasy", która rok później zdobyła Nike publiczności.Ten sukces Tokarczuk powtórzyła jeszcze czterokrotnie (nikt inny nawet nie zbliżył się do tego wyniku!), dostając wyróżnienie czytelników także za "Dom dzienny, dom nocny", "Grę na wielu bębenkach", "Biegunów" i "Księgi Jakubowe". Dwie ostatnie powieści przyniosły jej "normalną" Nagrodę Literacką Nike, przyznawaną przez jury. Nad "Księgami Jakubowymi" - imponującą rozmachem opowieścią skoncentrowaną wokół Jakuba Franka, XVIII-wiecznego żydowskiego mistyka, zamieszkującego wschodnie rubieże Rzeczpospolitej - pracowała ponad sześć lat.Odbierając za powieść w 2015 roku nagrodę, mówiła: "Wymyśliliśmy historię Polski jako kraju tolerancyjnego, otwartego, jako kraju, który nie splamił się niczym złym w stosunku do swoich mniejszości. Tymczasem robiliśmy straszne rzeczy jako kolonizatorzy, większość narodowa, która tłumiła mniejszość, jako właściciele niewolników czy mordercy Żydów". Pisarkę zalała fala hejtu, ignoranckiej nienawiści, której jednak nie dała się zatopić.Rok później podkreślała, że serce powieści bije zawsze po lewej stronie, bo powieść odwołuje się do wrodzonej potrzeby zrozumienia drugiego człowieka, wrażliwego otwarcia się na inność. Że literatura to być może najgłębszy z istniejących sposobów komunikacji. "Opisanie świata w całym jego skomplikowaniu i niejednoznaczności stroni od biało-czarnych podziałów i trywialnych prawd. Być może właśnie dlatego denerwuję tych, którzy są ślepi na kolory", dodawała.Jeżeli cokolwiek można o jej literaturze w skrócie napisać to na pewno to, że jest ona daleka od jakichkolwiek spłyceń, banałów, uproszczeń. Tokarczuk akcentuje w swoich opowieściach zmienność naszego doświadczenia, syci je metafizyką, bardzo często sięga po mity, testuje granice wyobraźni. Ochoczo określana słowem ekoterrorystka, zwłaszcza po "Pokocie" - filmie Agnieszki Holland, na podstawie jej powieści "Prowadź swój pług przez kości umarłych", do którego wspólnie z reżyserką przez trzy lata pisała scenariusz. Nie mniej drażniący dla oponentów pisarki bywa jej feminizm, mówienie o żeńskich formach, o patriarchacie wrośniętym w polską kulturę. Sama Tokarczuk powtarza jednak, że feminizm jest u niej czymś naturalnym, wrodzonym, nie jest żadną wyuczoną filozofią.W jednym z wywiadów w 2009 roku przypuszczała, że za 10-20 lat będzie "pisarą" (żeńska forma!). Nikt tak o Tokarczuk raczej nie pisze, ale czy pisara mogła podejrzewać, że za niemal dekadę znajdzie się wśród finalistów jednej z najważniejszych nagród literackich na świecie, szczególnie w roku, w którym nie zostanie przyznana Literacka Nagroda Nobla?Nagroda Bookera (Man Booker Prize) to najbardziej prestiżowa nagroda literacka w Wielkiej Brytanii. Przyznawana jest od 1969 roku, za najlepszą powieść angielskojęzyczną z ostatniego roku; początkowo otrzymywali ją tylko twórcy z krajów Wspólnoty Narodów i Irlandii. Ostatnie edycje są już otwarte dla wszystkich autorów piszących po angielsku.W 2005 ustanowiono osobną nagrodę rozdawaną co dwa lata, Man Booker International Prize, dostępną dla pisarzy z całego świata, która przyznawana była za powieść wydaną języku angielskim. Kwalifikowały się do niej również powieści napisane w innych językach, lecz szeroko dostępne w angielskim tłumaczeniu (dlatego w 2005 nominowany był Stanisław Lem, w 2017 - Wioletta Grzegorzewska, a w 2018 - Olga Tokarczuk). Od 2016 roku nagroda przyznawana jest co rok, a jury nominuje wyłącznie powieści, które ukazały się oryginalnie w innym niż angielski języku, a następnie nań przetłumaczone.Zobacz film "Pokot" Agnieszki Holland na podstawie powieści Olgi Tokarczuk na Vod.pl