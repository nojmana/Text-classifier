blog o komiksach i superbohaterachblog o komiksach i superbohaterachAutorzy: Karl Johnsson i  Sara B. ElfrenTłumaczenie: Magdalena GreczichenWydawca: Grand Agency/ NonstopcomicsPremiera: 18 kwietnia 2018 Skandynawia i jej kultura to ostatnio modny temat. Serial Wikingowie, Mitologia Nordycka Neila Gaimana, serie kryminałów o specyficznym sposobie narracji sprawiły, że ten rejon Europy ma teraz swoje 5 minut. O ile z literaturą popularną skandynawskich autorów miałem już do czynienia, to komiks skandynawski jest dla mnie nowością. Nigdy jakoś nie miałem okazji zapoznania się. Więc do serii Vei podchodziłem z dość dużą rezerwą. Jednak po pierwszych kilku stronach zacząłem czytać z zaciekawieniem i tak pozostało już do końca.Autorami tej serii są Karl Johnsson, oraz Sara B. Elfgren. Podjęli się oni zadania opowiedzenia historii młodej dziewczyny żyjącej w czasach Wikingów, która na imię ma Vei, pochodzi z tajemniczego lądu Jotunheimu, gdzie według legend skandynawskich mieszkała rasa lodowych Olbrzymów. Vei i jej pobratymcy poza tym,  że w ich żyłach płynie także krew Olbrzymów, czczą ich jako swych bogów i obrońców. Każda wioska ma swojego protektora. Olbrzymi stanowią rasę wielkich niebieskich istot, którymi włada Królowa Gillingur. Nasza bohaterka była szkolona, by wziąć udział w turnieju o nazwie Meistarilekir, walki na śmierć i życie reprezentantów Olbrzymów z reprezentantami bogów z Asgardu. Oczywiście same boskie istoty nie walczą, robią to za nich inni, a Vei jest jedyną nadzieją Olbrzymów na pierwszą w historii wygraną z Asami. Jest ona nadludzko silna, bardzo dobrze wyszkolona oraz zwinna w walce.Świat opisywany przez autorów jest mityczny, ale nie nierealistyczny. Olbrzymi prezentują się wspaniale, każdy z nich ma swój charakter i swoje motywy działania. Bogowie z Asgardu przedstawieni są jako banda napompowanych egocentryków przekonana o swojej wyższości nad wszystkimi. Są głośni, nieokrzesani i brutalni bez powodu, a pomiędzy tymi boskimi istotami znalazło się jeszcze miejsce dla kilkorga ludzi,  którzy stali się mimowolnymi bohaterami tej epickiej opowieści.Autorzy przedstawiają swoją  historię w oparciu o skandynawską mitologię i legendy, ale twórczo je rozwijają i dodają wiele od siebie. Życie i zwyczaje Olbrzymów, zachowanie nordyckich bogów, sposób myślenia ludzi uwikłanych w tą historię, wszystko to jest bardzo realne, a przecież jesteśmy w opowiadaniu o wielkich niebieskich istotach i magicznych maczugach.Jednak największą zaletą tego tomu są wyraziste postaci kobiece. Główna bohaterka Vei  wie czego chce, nie ogląda się na nikogo tylko realizuje swój cel. Królowa Olbrzymów pragnie odmieć los swojej rasy i upokorzyć swojego odwiecznego wroga Odyna. Młoda księżniczka Sol z rodu Olbrzymów jest znudzona życiem w zamku i szuka swojego miejsca na ziemi. Nawet Loki jest tutaj kobietą. W całej tej opowieści mężczyźni grają drugie lub trzecie skrzypce. Odyn to cham i morderca, książę Eidyr to słabeusz i tchórz, a jego sługa i towarzysz podróży Veii jest dla niej na początku ciężarem i kłopotem, a potem służy jej do zaspokojenia cielesnych potrzeb. I to wszystko bez wymuszonej poprawności i wściekłego feminizmu.Rysunki są bardzo sugestywne. Wspaniałe szwedzkie krajobrazy przeplatają się z nieziemskimi widokami i budowlami świata Olbrzymów. Ważnym elementem są wyraziste oczy postaci, zarówno głównej bohaterki, jej towarzysza, jak i Olbrzymów. Olbrzymi są dostojni i wyniośli, natomiast bogowie z Asgardu wyglądają jak pijani chłopi, są tłuści i nie ma w nich nic, co budzi naszą sympatię.Jestem bardzo miło zaskoczony tym tytułem, jest to kawał porządnej opowieści, z wyrazistą główną bohaterką oraz kilkoma interesującymi wątkami pobocznymi. Do tego wszystko jest doskonale narysowane. Oby jak najwięcej takich zaskoczeń. Z niecierpliwością czekam na dalszy ciąg przygód Vei.Jeżeli jesteście zainteresowani tym komiksem, to zapraszam na stronę wydawcy. Jest tam wiele ciekawych tytułów. 

Podobne
 Twój adres email nie zostanie opublikowany. Pola, których wypełnienie jest wymagane, są oznaczone symbolem *Komentarz Podpis * Email * Witryna internetowa Pamiętaj moje dane w tej przeglądarce podczas pisania kolejnych komentarzy. 

 Powiadom mnie o kolejnych komentarzach przez email. Powiadom mnie o nowych wpisach przez email.Copyright © 2017 HEROZONE
Theme by Themez WP
