O pomyśle piszą we wtorek „Wiedomosti”, które powołują się na czterech urzędników szczebla federalnego oraz osobę uczestniczącą w dyskusjach nad projektem opracowanym przez Ministerstwo Gospodarki. Dziennik zastrzega, że tych doniesień nie skomentowały służby prasowe wicepremiera Igora Szuwałowa. Jednak przedstawiciel władz obwodu kaliningradzkiego potwierdził, że taki pomysł jest omawiany.„Projekt pozwoliłby na przeniesienie do Rosji z innych krajów struktur zagranicznych przy zachowaniu ich form prawnych, bez płacenia podatków od dochodów uzyskanych za granicą” – relacjonują „Wiedomosti”. Rezydenci specjalnych stref otrzymaliby status firmy międzynarodowej, który pozwala na zarejestrowanie podmiotu w ciągu jednego dnia i nieujawnianie niektórych informacji o nim.Firmy zarejestrowane w specjalnych strefach musiałyby płacić podatki tylko od dochodów uzyskanych w Rosji, a nie za granicą. Omawiane są również inne ulgi, dotyczące np. prawa pracy, przepisów walutowych i podatkowych.„Odrębny status przysługiwałby tylko rezydentom specjalnych stref na terenie Rosji, powołanych na wyspie Oktiabrskij w Kaliningradzie i na wyspie Russkij we Władywostoku. Jednak część propozycji w wyniku tego eksperymentu mogłaby być stosowana w całym kraju” – powiedział dziennikowi przedstawiciel rosyjskiego ministerstwa gospodarki.Cytowani przez „Wiedomosti” konsultanci wskazują, że obecnie przeniesienie do Rosji firmy z zagranicy wymaga skomplikowanej restrukturyzacji. Zauważają jednak, że nie jest jasne, jak omawiany projekt miałby pozwolić na zachowanie zagranicznych form prawnych, np. trustu, który w Rosji nie istnieje. Nie wiadomo też, jak firmy mogłyby być zwolnione od podatku ze wszystkich dochodów uzyskanych za granicą.„Ogółem jednak projekt przypomina raj podatkowy, istniejący w amerykańskim stanie Delaware” – wskazał Wasilij Markow, jeden z ekspertów.Konsultanci zastrzegają, że funkcjonowanie specjalnego reżimu pomogłoby w sprowadzeniu do Rosji kapitałów z zagranicy, jednak rozwiązaniem tym nie będą raczej zainteresowane inne firmy, poza tymi, które z powodu sankcji nie są w stanie gdzie indziej funkcjonować.USA nałożyły w piątek nowe restrykcje na przedstawicieli Rosji. Objęły 24 rosyjskich przedsiębiorców, bankierów, wojskowych i urzędników państwowych, a także 14 rosyjskich firm. Premier Rosji Dmitrij Miedwiediew zapewnił inwestorów, że podmioty objęte amerykańskimi restrykcjami otrzymają pomoc rządową.