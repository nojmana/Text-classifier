"W ramach »pozbawiania przestępców owoców przestępstwa« państwo będzie na czas śledztwa i procesu przejmować firmy w zarząd" - czytamy w dzisiejszej "Wyborczej". Gazeta przypomina słowa Beaty Szydło, która w kwietniu stwierdziła, że nowe rozwiązania mają uchronić Polaków przed nieuczciwymi przedsiębiorcami.Przykład działania nowych przepisów? Dziennikarka "GW" opisuje sprawę sprzedaży funduszowi Kulczyk Investments spółki giełdowej Ciech. W tej sprawie swoje dochodzenie prowadzi prokuratura, podejrzewając zbyt tanią sprzedaż spółki. Projekt PiS w takiej sytuacji pozwoliłby prokuratorom nakazać przejęcie spółki Ciech - i innych firm funduszu Kulczyka - w zarząd."Ponadto rządowy projekt zakłada tzw. konfiskatę rozszerzoną. Umożliwia ona potraktowanie całego przedsiębiorstwa jako »narzędzia przestępstwa«. W razie skazania oznacza to jego konfiskatę" - informuje "Gazeta Wyborcza".Minister Zbigniew Ziobro w kwietniu opowiadał szerzej o pomyśle wprowadzenia pakietu nowych ustaw. Pierwszą propozycją jego resortu jest właśnie tzw. konfiskata rozszerzona. Polega ona na ułatwieniu i rozszerzeniu możliwości zajmowania majątków zdobytych w sposób niezgodny z prawem.- Tylko w ubiegłym roku państwo straciło 80 miliardów złotych na wyłudzeniach podatku VAT - mówił Ziobro, powołując się na raport NIK. - W ramach pakietu ustaw pozwoliłem sobie przedstawić propozycję konfiskaty rozszerzonej - dodał. Minister podkreślił, że rekomendacje co do wprowadzenia podobnych przepisów miała wobec Polski Unia Europejska i Rada Europy.- Stwarzamy możliwość szerokiego przejmowania wszelkich pożytków pochodzących z przestępstwa. Jeżeli udowodnione będzie, że sprawca dopuścił się poważnych przestępstw, to wszelkie dalsze korzyści związane z obracaniem przez niego pieniędzy będą mogły być przejmowane przez państwo - mówił Ziobro.Jego zdaniem nowe przepisy pozwolą zajmować mienie, które "w ramach łańcucha": było przenoszone na osoby trzecie. - Sprawca przestępstwa będzie musiał dowieść, że jego majątek pochodzi z legalnych źródeł - dodał minister.- Wprowadzamy rozwiązania, aby organa ścigania mogły orzec przepadek majątku również wtedy, kiedy sprawca ukrywa się, zmarł bądź uciekł przed odpowiedzialnością po przedawnieniu przestępstwa - zaznaczył Ziobro. - Takie rozwiązania sprawdzają się w wielu krajach europejskich. Te rozwiązania pozwalają też w sposób dużo bardziej skuteczny przejmować mienie terrorystów - dodał minister.(jsch)