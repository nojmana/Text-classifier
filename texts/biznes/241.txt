Nawet z uwzględnieniem poniedziałkowego spadku to bardzo dobry giełdowy rok dla posiadaczy akcji Ursusa. Od stycznia wzrosły o aż 57 proc. a przez cztery ostatnie dni przed publikacją raportu finansowego rosły nieprzerwanie, zyskując 14 proc. Dla porównania indeks WIG od początku roku o 1,3 proc., a indeks mniejszych spółek sWIG80, w którego skład wchodzi Ursus, wzrósł o 8,9 proc. Można śmiało powiedzieć, że producent ciągników jest tegorocznym hitem na giełdzie. Trudno się temu dziwić, skoro ostatnie trzy kwartały były rekordowe w historii firmy. Wszystko dzięki realizacji kontraktu z Etiopią na dostawę trzech tysięcy ciągników. Sprzedaż do tego kraju dawała w pierwszym półroczu aż 46 proc. całkowitych przychodów grupy Ursus. Skonsolidowane przychody sięgnęły dzięki temu 175 mln zł w połowie roku, wobec 66,79 mln zł rok wcześniej. - Rekordowe wyniki pierwszego półrocza pokazują słuszność kierunków rozwoju Grupy URSUS opartych na intensyfikacji sprzedaży w kraju i poszukiwaniu nowych perspektywicznych rynków eksportowych. Pozytywny wpływ na osiągnięte wyniki miała również dywersyfikacja oferty produktowej w segmencie ciągników i maszyn rolniczych, a także rozwój w segmencie ekologicznych środków transportu publicznego - komentuje Karol Zarajczyk, prezes Ursusa.Do końca czerwca spółka zrealizowała wszystkie sześć wysyłek pierwszej fazy umowy z Afrykanami, o łącznej wartości przychodów ze sprzedaży 178 mln zł, w tym dwie ostatnie wysyłki w pierwszym półroczu o wartości 81 mln zł.Sprzedaż ciągników Ursusa dzięki temu wzrosła w półroczu o ponad 300 proc. rok do roku. Spółka deklaruje, że nawet miała trudności z zaspokojeniem popytu rynku krajowego na model o mocy 110 KM. Całość wysiłku organizacyjnego skupiona jest bowiem na terminowości realizacji kontraktu etiopskiego.Do Etiopii trafi też 390 przyczep i 174 kolejnych ciągników na podstawie nowej umowy z 26 sierpnia, zawartej z tamtejszym producentem cukru. Wartość kontraktu to prawie 31 mln dolarów.Nie tylko Afryka decyduje o wzroście przychodów grupy. W Polsce dynamika przychodów osiągnęła poziom aż 64 proc. Na wzrost w kraju w głównej mierze wpływa tempo realizacji wniosków oraz dopłaty w ramach unijnego Programu Rozwoju Obszarów Wiejskich (PROW). Uruchomienie dopłat w ramach nowej perspektywy PROW na lata 2014 - 2020 powinno nastąpić od czwartego kwartału, co będzie miało wpływ już na wyniki spółki w roku 2015.Zupełnie nowym typem działalności Ursusa jest natomiast produkcja autobusów i trolejbusów i spółka wiąże nadzieje na dynamiczny rozwój tego segmentu. Do końca czerwca Ursus dostarczył, zgodnie z zapisami umowy ZTM w Lublinie, wszystkie 38 sztuk trolejbusów, realizując umowę podpisaną dwa lata temu. Dało to aż 16 proc. przychodów całej grupy. Ursus przekazał w pierwszym półroczu ostatnie 19 sztuk pojazdów za kwotę 26,4 mln zł.Założona w kwietniu tego roku razem z AMZ Kutno firma Ursus Bus otrzymała homologację na autobus elektryczny Ursus Ekovolt. Pierwszy autobus sprzedano ZTM Lublin.Ursus zakłada dalszy rozwój na perspektywicznych rynkach zagranicznych. Szczególne możliwości rozwoju stwarza rynek afrykański, gdzie spółka uruchomiła montownię w mieście Adama w ramach realizacji kontraktu z firmą METEC. W planach jest wejście na kolejne rynki afrykańskie. Obecnie spółka prowadzi rozmowy w Angoli, Tanzanii i Nigerii. W ciągu najbliższej dekady  średnie tempo wzrostu krajów afrykańskich ma przekroczyć nawet 7 proc. rocznie.