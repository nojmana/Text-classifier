"Wdrożenie technologii umożliwiających bardziej efektywne wykorzystanie energii i innych zasobów" - tak NBP tłumaczy, na co sieć Kaufland w Polsce dostała 100 mln euro preferencyjnej pożyczki od Europejskiego Banku Odbudowy i Rozwoju. Jak dowiedział się money.pl, prezes NBP Adam Glapiński chce jednak, by podobnych przypadków już nie było. Teraz pieniądze z EBOiR mają trafiać do "lokalnych podmiotów z polskim kapitałem".O tym, że niemiecka Schwarz Gruppe w styczniu dostała 100 mln euro pożyczki przeznaczonej na należącą do niej spółkę Kaufland Polskie Markety zrobiło się głośno wczesną wiosną. Sprawa wiele osób bulwersowała, bo zamiast na innowacyjne czy ważne społecznie projekty, europejski bank po prostu dotował zwykłe supermarkety. I to na dodatek nie mające polskiego kapitału.Bank centralny tłumaczy, że środki z kredytu EBOR nie zostaną przeznaczone na  budowę nowych obiektów handlowych sieci Kaufland, lecz na "przebudowę i  unowocześnienie już istniejących sklepów sieci Kaufland w Polsce" w  zakresie wdrożenia technologii umożliwiających bardziej efektywne  wykorzystanie energii i innych zasobów. Pieniądze mają też zostać  przeznaczone na "unowocześnienie jednego z trzech centrów logistycznych".NBP podkreśla, że jednym z priorytetowych obszarów działania EBOR w  Polsce jest promowanie gospodarki niskoemisyjnej rozumiane m.in. jako  wdrażanie rozwiązań, umożliwiających podnoszenie efektywności  energetycznej. Jak pisze NBP, modernizacja sklepów sieci Kaufland jest -  według EBOR - zgodna z jego strategią dla Polski.Choć w przyznaniu preferencyjnie oprocentowanego kredytu NBP nie widzi problemu, to jednocześnie nie chce by podobne przypadki się powtórzyły. Bank woli, by z pieniędzy korzystały nasze rodzime firmy."Należy jednak zauważyć, że wysoce pożądane jest, by EBOR angażował  się finansowo w projekty realizowane przez podmioty lokalne z polskim  kapitałem, które ze względu na swoją skalę działania mają ograniczony  dostęp do finansowania rynkowego, szczególnie międzynarodowego" - pisze  NBP.Jak wyjaśniono, prezes NBP zwrócił się do prezesa europejskiego banku  z wnioskiem, by przyszłe inwestycje EBOR w Polsce uwzględniały to  stanowisko."Jest to szczególnie ważne w kontekście aktualnie  prowadzonych na forum EBOR prac nad przygotowaniem kolejnej  pięcioletniej Strategii dla Polski" - czytamy w stanowisku NBP.Przypomnijmy, że przyznana na początku roku roku pożyczka nie była  pierwszą tego typu pomocą EBOR dla niemieckiego potentata branży  handlowej. W 2015 roku grupa Schwarz, do której należą zarówno Lidl, jak  i Kaufland, dostała preferencyjne kredyty na kwotę ok. 900 mln dolarów  na rozwój sieci sklepów w Polsce oraz innych krajach Europy Środkowej i  Wschodniej. Wtedy pieniądze oprócz EBOR-u wyłożył Bank Światowy.Choć o sprawie było wiadomo już na początku tego roku, to burza z nową siłą wybuchła dopiero po wpisie  posłanki Krystyna Pawłowicz. Ta na Facebooku kilkanaście dni temu poinformowała, że w odpowiedzi na "dramatyczne" prośby polskich przedsiębiorców, podjęła interwencję u prezesa NBP Adama Glapińskiego.Według relacji posłanki Prawa i Sprawiedliwości, prezes NBP "zajął się sprawą w trybie pilnym". Wyznaczona niedawno przez Glapińskiego przedstawicielka Polski w EBOR - Wioletta Barwicka - miała przedstawić list prezesa NBP z pytaniami dotyczącymi "bezprawnych praktyk pożyczkowych EBOR-u".Wideo: kontrowersje wokół wpisu Krystyny Pawłowicz   Pawłowicz przekonywała, że EBOR udziela pożyczek niemieckim konkurentom polskich przedsiębiorców z  naruszeniem statutowych celów i zakresu działań EBOR-u, "drastycznie i nieuczciwie łamiąc zasady równej konkurencji i niszcząc polskie przedsiębiorstwa prywatne".Jak przekonywała, pomoc dla Kauflandu nie może mieścić się w żadnym z obszarów, których może dotyczyć polityka inwestycyjna EBOR w Polsce."Pan Prezes obiecał informować o rozwoju tej sprawy. Może ta interwencja  pozwoli ograniczyć nieuczciwe praktyki niemieckich i innych sieci  handlowych w Polsce" - napisała Krystyna Pawłowicz, której wcześniejsza interwencja w UOKiK-u w sprawie Kauflandu zakończyła się pełnym sukcesem.