Województwo łódzkie zawarło umowę partnerską z prowincją Syczuan w zachodnich Chinach. W czerwcu w Łodzi otwarte zostanie biuro stolicy tej prowincji - Chengdu. Podobne biuro - reprezentujące Łódź i region - działa w Chengdu od ponad roku.Jak poinformował Jacek Grabarski z Urzędu Marszałkowskiego Województwa Łódzkiego, porozumienie o współpracy podpisali w czwartek w Chengdu marszałek województwa łódzkiego Witold Stępień i gubernator prowincji Wei Hong. Według MSZ w uroczystości uczestniczyła m.in. wiceszefowa polskiej dyplomacji Katarzyna Kacperczyk.- To otwiera drzwi dla przedsiębiorców do robienia wielkich interesów z jedną z największych gospodarek światowych - przekonuje marszałek woj. łódzkiego Witold Stępień.Stępień mówił przed wyjazdem do Chin, że porozumienie sformalizuje dotychczasową współpracę między Łódzkiem a Syczuanem, ale będzie też narzędziem, które ma ułatwiać chińskim partnerom wyjazdy i kontakty.- Taka formalna umowa współpracy daje większe możliwości wymiany kulturalnej czy współpracy uczelni, która już trwa, ale też wysyłania przedsiębiorców z misjami gospodarczymi - mówił marszałek woj. łódzkiego.W stolicy prowincji Syczuan Stępień spotkał się m.in. z dyrekcją biura ds. Logistyki Chengdu, zwiedził laboratorium dostosowane pod testy fitosanitarne produktów spożywczych m.in. mięsa i owoców. Rozmawiał także na temat planów dzielnicy Chengdu - Qingbaijiang (ok. 400 tys. mieszkańców) dotyczących uruchomienia platformy B2B dla przedsiębiorców z Europy zainteresowanych eksportem do Chin i przedsiębiorców chińskich, którzy chcą importować towary z Europy.Marszałek przedstawił także władzom Chengdu informacje na temat stanu przygotowań do utworzenia platformy przeładunkowej na terenie województwa łódzkiego, które ma obsługiwać funkcjonujące od dwóch lat połączenia cargo Łódź-Chengdu.Wcześniej marszałek przyznał, że powstaje spółka chińska z polskim udziałem - firmy Hatrans Logistic, która jest operatorem logistycznym połączenia Łódź-Chengdu - do realizacji tego przedsięwzięcia. Według niego w lipcu powinien nastąpić zakup gruntu pod platformę przeładunkową.- Są rozpatrywane różne miejsce, nie tylko sam Olechów w Łodzi. Tych propozycji jest jeszcze kilka - mówił Stępień.Regularne, cotygodniowe połączenie kolejowe cargo z Chengdu do Łodzi, nazywane przez Chińczyków "Nowym Jedwabnym Szlakiem" ruszyło w kwietniu 2013 roku. Do dziś odbyło się 100 regularnych połączeń oraz 50 przejazdów czarterowych.Każdy pociąg składa się z 41 wagonów załadowanych kontenerami, a transport do terminalu kolejowego Łódź Olechów trwa 11-14 dni. To trzykrotnie szybciej, niż dostarczenie kontenerów z Chin do Europy drogą morską.Dotąd tą drogą do Polski przewieziono już ok. miliona ton towarów z Chin, ale w drugą stronę udało się wysłać tylko pojedyncze kontenery z towarami z Polski. Wkrótce jednak do Chin ma wyjechać pełen "eksportowy" pociąg m.in. z polskimi wyrobami cukierniczymi i mleczarskimi.Łódź i region łódzki od kilku lat rozwija współpracę z chińskimi prowincjami - przede wszystkim z Syczuanem i Guangdong. Od roku w stolicy prowincji Syczuan funkcjonuje oficjalne przedstawicielstwo Województwa Łódzkiego i Łodzi, którego zadaniem jest rozwijanie współpracy gospodarczej regionu z partnerami chińskimi. W czerwcu otwarte zostanie biuro Chengdu w Łodzi.Z uczelniami w Chengdu współpracują łódzkie szkoły wyższe; w ub. roku pięciu studentów skorzystało ze stypendiów ufundowanych przez stronę chińską.W dniach 28-29 czerwca w Łodzi odbędzie się III Forum Regionów Polska - Chiny, w którym wezmą udział przedstawiciele samorządów polskich miast i województw oraz delegacje rządów miast i prowincji ChRL. Rozmowy dotyczyć mają m.in. infrastruktury drogowej i kolejowej, ochrony środowiska, turystyki, edukacji oraz samorządności.