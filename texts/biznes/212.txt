Zaostrza się walka firm logistycznych o wart ok. 6 mld zł polski rynek paczek. Eksperci nie mają wątpliwości, że współpraca Biedronki i spółki SwipBox, duńskiego operatora maszyn do obsługi przesyłek, może mocno na nim namieszać. W obsługę paczek odbieranych w dyskontach chcą się zaangażować wszystkie największe firmy logistyczne działające w naszym kraju: DHL, FedEx, DPD, GLS, UPS, a nawet Ruch.Biedronka i Swipbox w pierwszym etapie projektu zbudują sieć liczącą 300 urządzeń paczkowych. Docelowo może być ich nawet 2 tys. InPost, który do tej pory był quasi-monopolistą w segmencie takich maszyn (ma ich ponad 2,9 tys.), nabiera wody w usta. – Nie komentujemy planów inwestycyjnych konkurencji. Jeżeli taka sieć powstanie, będziemy analizować ewentualne zagrożenia. Z podkreśleniem na jeżeli, bo podobnych zapowiedzi było wiele – mówi Wojciech Kądziołka, rzecznik InPostu.Spółka, na czele której stoi znany biznesmen Rafał Brzoska, nie zamierza jednak oddawać pola bez walki. W ub.r. pozyskała inwestora – amerykański fundusz Advent, a teraz zamierza wchodzić do mniejszych miast. – Chcemy, by paczkomaty trafiły do mniejszych miejscowości, tak by także ich mieszkańcy mogli cieszyć się dostępem naszych usług – tłumaczy InPost.Jak się dowiedzieliśmy, pierwszym partnerem Swipbox i konkurentem InPostu w segmencie paczkomatów będzie DHL. Niemiecki operator już od dwóch lat kooperuje z duńską firmą. Wspólnie od 2016 r. ustawili 60 maszyny w żółto-czerwonych barwach DHL, zlokalizowanych głównie w mniej znanych sklepach spożywczych, delikatesach czy placówkach Społem, m.in. w Warszawie. Teraz DHL i Swipbox zamierzają przyspieszyć rozwój sieci i przenieść sporą część dotychczasowych urządzeń do Biedronek. DHL liczy też na uruchomienie kolejnych w obiektach handlowych portugalskiej sieci w całej Polsce. – Na razie obsługę kurierską automatów zapewni DHL. Potem podejmiemy decyzje, czy będziemy rozwijać ten kanał dalej na wyłączność, czy wraz z innymi partnerami – mówi nam Anna Kania-Okieńczyc, dyrektor ds. marketingu i wiceprezes DHL Parcel Polska. – Plan jest taki, by jeszcze w tym roku w Biedronkach stanęło co najmniej 200 automatów – dodaje.Ale Swipbox zamierza działać w modelu otwartym. Już współpracuje w kilkunastu lokalizacjach z inną firmą kurierską. Duńczycy zapewniają, że maszyny nie będą działać w barwach jakiejś konkretnej firmy, lecz pod neutralnym logo Swipbox. Operatorzy będą płacić Duńczykom określoną opłatę od przesyłki ulokowanej w szufladzie terminalu. Urządzenia – w zależności od liczby modułów, z których będą skonfigurowane – mają liczyć minimum 17 skrytek.Z naszych informacji wynika, że szczególnie na współpracy z Biedronką zależy Poczcie Polskiej (PP). Jeden z menedżerów państwowej spółki mówi wprost, że kooperacja największej polskiej firmy pocztowo-logistycznej z liderem sprzedaży detalicznej byłaby pożądana. – Tym bardziej, że Biedronka kładzie mocny nacisk na nawiązywanie biznesowych relacji z polskimi podmiotami i dostawcami – podkreśla. I dodaje, że PP stara się być wszędzie tam, gdzie są klienci. Dlatego pocztowcy wzięli na celownik Biedronkę. Co więcej, chcą niezależnie rozwijać sieć paczkomatów z Allegro. – Obecność usług PP w automatach ulokowanych w Biedronce może być elementem, który dodatkowo wzmocni naszą współpracę z Allegro – dodaje.Plan PP i Allegro zakłada, że w największych miastach Polski stanie tysiąc maszyn dedykowanych właśnie klientom kupującym na tej najpopularniejszej platformie e-handlu w Polsce.Do rywalizacji o rynek paczek dostarczanych do automatów może włączyć się także DPD. Francuski operator to lider rodzimego rynku kurierskiego. Małgorzata Maj, rzeczniczka DPD Polska, przyznaje, że spółka obserwuje rynek i analizuje własne doświadczenia z paczkomatami na innych rynkach. – W efekcie prowadzimy aktualnie rozmowy z różnymi podmiotami, które oferują innowacyjne rozwiązania z zakresu tzw. smart urban delivery (z ang. inteligentne dostawy w mieście – red.) – wyjaśnia nasza rozmówczyni.W naszym kraju DPD nie miało dotąd urządzeń paczkowych, bo rozwijało model odbioru paczek w punktach (ma tu ponad 1,9 tys. placówek tzw. Pickup). Segment ten rozwija jednak w państwach bałtyckich. Firma zainwestuje w ciągu dwóch lat 5 mln euro w instalację ponad 250 terminali tego typu w Estonii, Łotwie i na Litwie, z czego 120 stanie jeszcze w tym roku.– Nasze badania pokazują, że prywatni odbiorcy preferują korzystanie z terminali paczkowych względem dostaw „pod drzwi". I to trend, który przybiera na sile – przekonywał niedawno Rainer Rohtla, prezes DPD na Estonię.W Polsce wciąż jeszcze dominuje kurier (według różnych statystyk tę opcję wybiera od 70 do nawet 90 proc. klientów firm kurierskich w naszym kraju). Bez wątpienia Estonia to europejski lider pod względem wykorzystania paczkomatów – po przesyłki do terminali chodzi tam 80 proc. robiących e-zakupy. To fenomen, bo średnia na naszym kontynencie to wciąż ledwie 8 proc.Michał Czechowski | dyrektor zarządzający Swipbox PolskaPodpisaliśmy umowę z Biedronką na budowę sieci automatów paczkowych w jej placówkach. Do końca września uruchomimy tam 300 maszyn. Pierwsze pojawią się na Śląsku, w Warszawie i Krakowie, a potem również w Łodzi, Poznaniu czy Wrocławiu. Koszt całej inwestycji bierzemy na siebie. Już jednak widzimy pozytywne efekty współpracy z Biedronką. Umowa otworzyła nam drzwi do kolejnych dużych partnerów, z którymi prowadzimy negocjacje na temat rozbudowy sieci. Urządzenia będą ustawiane wewnątrz sklepów. W 2019 r. wdrożymy maszyny, które będą mogły działać na zewnątrz, m.in. na parkingach przed marketami. Zamierzamy stworzyć sieć automatów, które będą obsługiwane nie z monitora na froncie maszyny, ale bezpośrednio ze smartfona klienta. Nie będą one mieć modułu GPS, a więc będziemy mogli je ustawiać w podziemiach biurowców i apartamentowców. Wejdziemy zatem na całkiem nowy rynek.
		Żadna część jak i całość utworów zawartych w dzienniku nie może być powielana i rozpowszechniana lub dalej rozpowszechniana w jakiejkolwiek formie i w jakikolwiek sposób (w tym także elektroniczny lub mechaniczny lub inny albo na wszelkich polach eksploatacji) włącznie z kopiowaniem, szeroko pojętę digitalizację, fotokopiowaniem lub kopiowaniem, w tym także zamieszczaniem w Internecie - bez pisemnej zgody Gremi Media SA. Jakiekolwiek użycie lub wykorzystanie utworów w całości lub w części bez zgody Gremi Media SA lub autorów z naruszeniem prawa jest zabronione pod groźbą kary i może być ścigane prawnie.
	
        Rozpowszechnianie niniejszego artykułu możliwe jest tylko i wyłącznie zgodnie z postanowieniami "Regulaminu korzystania z artykułów prasowych" [Poprzednia wersja obowiązująca do 30.01.2017]. Formularz zamówienia można pobrać na stronie www.rp.pl/licencja.
    Dostępne tylko dla zalogowanego użytkownika.Uzyskaj dostęp do aktualnego E-wydaniaMasz aktywną subskrypcję? Zaloguj się lub wypróbuj za darmo wydanie testowe.nie masz jeszcze konta w serwisie? Dołącz do nasUzyskaj dostęp do E-wydania lub wypróbuj za darmo