Nasz świat wcale nie jest taki wyjątkowy, jak dotąd sądzono. Wystarczy niewielka zmiana w budowie atomów, by powstała zupełnie inna rzeczywistość.Życie może istnieć nie tylko w znanym nam wszechświecie – twierdzą dwaj młodzi fizycy, dr Alejandro Jenkins z Uniwersytetu Harvarda i Gilad Perez z Instytutu Weizmana w Izraelu. Wykazali oni, że nawet gdyby usunąć bądź zmodyfikować któreś z najważniejszych praw natury obowiązujących w naszym wszechświecie, to i tak pojawiłoby się w nim życie i istoty myślące.Odkrycie Jenkinsa i Pereza podważa dotychczasowe przekonanie dużej części fizyków i kosmologów, że nasz wszechświat został wyposażony w szczególny pakiet praw i tak zwanych stałych przyrody, dzięki którym stał się przyjazny życiu. Wprawdzie już od trzydziestu kilku lat pojawiały się w fizyce przypuszczenia, że kosmos, w którym żyjemy, może nie być jedynym, jaki istnieje. Nikt jednak nie posunął się tak daleko jak Jenkins i Perez, by tworzyć scenariusze dopasowujące te przypuszczalne światy do dowolnie zmienianych praw fizycznych i by odszukać w nich szanse na pojawienie się życia.Gilad Perez postanowił przekonać się, czy wszechświat mógłby istnieć i rozwinąć się podobnie jak nasz, gdyby zabrakło w nim jednej z podstawowych sił fizycznych, działających w naszym kosmosie. Z kolei Alejandro Jenkins stworzył matematyczną wersję wszechświata, w którym byłyby zmienione masy podstawowych cegiełek budujących większość obiektów materialnych. „Można powiedzieć, że opracowaliśmy scenariusze typu: »co by było, gdyby...«, a następnie nakręciliśmy film, żeby zobaczyć, jaka w tym zmienionym świecie zdarzy się katastrofa” – tłumaczą na łamach „Świata Nauki”.Z zestawu czterech fundamentalnych sił przyrody istniejących w naszym świecie Perez usunął jedną: słabe oddziaływania jądrowe, pozostawiając trzy inne: siłę grawitacji, elektromagnetyzm i silne oddziaływania jądrowe. Następnie sprawdził, czy bez tej podstawowej siły działającej na protony i neutrony w jądrach atomowych możliwe byłoby powstanie pierwiastków niezbędnych dla życia, przede wszystkim węgla jako podstawowego składnika żywej materii. Sprawdzanie takie polegało na obliczeniach matematycznych, stworzeniu modelu zjawisk przebiegających w takim wszechświecie od chwili jego powstania w wielkim wybuchu przez kilka następnych miliardów lat i symulacji komputerowej ewolucji, której powinien podlegać.Słabe oddziaływania jądrowe nie są tak łatwe do zaobserwowania jak grawitacja czy magnetyzm i nie stykamy się z nimi na co dzień, ale to właśnie ich obecność w pierwszych sekundach po Wielkim Wybuchu decydowała o tym, czy w ogóle powstaną najważniejsze materiały konieczne do utworzenia gwiazd, galaktyk i nas samych. Natychmiast po Wielkim Wybuchu wszechświat był tak gorący, że nie mogły jeszcze powstawać żadne pierwiastki bardziej złożone od wodoru, którego jądro składało się z jednego tylko protonu. Wszystko, co bardziej skomplikowane, zostałoby natychmiast rozbite na części. Kiedy wszechświat istniał krócej niż jedną sekundę, liczby dostępnych protonów i neutronów były równe. O ich równowadze decydowały właśnie oddziaływania słabe, które w miarę potrzeby przekształcały protony w neutrony i odwrotnie, umożliwiając tworzenie coraz cięższych pierwiastków. Kulminacja procesu tworzenia jąder atomowych nastąpiła mniej więcej po stu sekundach od pierwotnej eksplozji. W tym czasie powstały lekkie pierwiastki, takie jak deuter – izotop wodoru o jednym neutronie i jednym protonie w jądrze, hel-3, składający się z dwóch protonów i jednego neutronu oraz hel-4, który ma dwa protony i dwa neutrony w jądrze. W nieco późniejszej historii naszego wszechświata jądra helu-4 łączyły się w atomy węgla.Zasadnicze pytanie, które sobie postawiła grupa Pereza, brzmiało więc: czy we wszechświecie bez słabych oddziaływań jądrowych i bez helu-4 mogłyby powstać związki organiczne potrzebne dla stworzenia form żywych, wśród których najważniejszym składnikiem jest węgiel. Z obliczeń Pereza i jego współpracowników wynika, że niedobór protonów we wczesnym wszechświecie, pozbawionym słabych oddziaływań jądrowych, nie oznacza wcale utraty szans dla życia. Brak helu-4 kompensują pewne ilości izotopu wodoru, a także helu-3, które powstają bez oddziaływań słabych w gorących gwiazdach podczas procesów syntezy jądrowej. Z nich właśnie tworzą się jądra atomów węgla i dalszych ciężkich pierwiastków aż do żelaza.Po następnych miliardach lat wnętrza takich gwiazd, gdy już zużyją paliwo jądrowe, zapadają się do środka, a następnie wyrzucają na zewnątrz wypalone resztki. Dzieje się tak zarówno w naszym rzeczywistym wszechświecie, jak i w tym wymyślonym przez uczonych, pozbawionym słabych oddziaływań jądrowych. Z tą tylko różnicą, że „nasze” gwiazdy mają więcej energii do rozrzucenia swoich resztek w przestrzeni kosmicznej. Nie darmo mówi się o nas, że jesteśmy ulepieni z popiołów umarłych gwiazd. A zatem, jak wynika z prac Pereza i jego zespołu, pozbawienie alternatywnego wszechświata jednej z fundamentalnych sił fizycznych, obecnych w naszym kosmosie, nie spowodowałoby żadnej katastrofy, która by zagroziła powstaniu życia.Jeden z lekkich pierwiastków (hel-4), tworzący się w najwcześniejszych momentach istnienia wszechświata, zostałby w alternatywnym scenariuszu zastąpiony helem-3, a reszta historii potoczyłaby się podobnie jak u nas. Po jakimś czasie i w jednym, i w drugim wszechświecie wokół lokalnych gwiazd zaczęłyby powstawać układy planetarne. I tu, i tam istniałyby warunki dla pojawienia się życia, a także istot inteligentnych.Prawa fizyki pozwalają na zmartwychwstanieW ten sposób Perez podważył podstawy przekonania, że fenomen życia musi być ograniczony do naszego kosmosu, bo jest wynikiem jednego tylko zestawu wyjątkowych praw fizycznych. Wyniki jego prac zostały opublikowane w periodyku naukowym „Physical Review” w 2006 roku. Dwa lata później zespół Alejandra Jenkinsa sprawdził, w jakim stopniu można by zmienić masy najmniejszych cząstek materii, żeby nie przeszkodzić powstawaniu materiałów potrzebnych do budowy żywych komórek. Te najmniejsze cząstki materii to kwarki. To one stanowią budulec wszystkich jąder atomowych w naszym świecie. Dwa kwarki zwane „dolnymi” i jeden „górny” budują każdy neutron. A dwa „górne” i jeden „dolny” tworzą protony. W naszym świecie kwarki dolne są dwukrotnie cięższe od górnych.Masy kwarków są bardzo ważne. To one decydują o stabilności jąder atomowych poszczególnych pierwiastków, a od tego zależy, jak złożone związki mogą powstać z tych atomów. Dla chemii życia, czyli chemii organicznej, najważniejsze są związki węgla, wodoru i tlenu.Zespół Jenkinsa po wielu próbach dopasowywania mas kwarków do wymagań chemii organicznej znalazł taki alternatywny świat, w którym masy kwarków były bardzo zmienione, a jednak atomy węgla i innych pierwiastków pozostawały nadal stabilne i zapewniały możliwość pojawienia się życia. Inaczej niż u nas kwarki dolne byłyby tam lżejsze od górnych. I choć taki wszechświat nie miałby z naszym nic wspólnego, także w nim mogłyby powstawać związki organiczne.„Gdyby w takim świecie pojawiły się istoty żywe, zapewne ich ewolucja byłaby podobna do naszej. Nie wiemy jednak, czy pierwiastków powstających w tamtych warunkach starczyłoby do utworzenia planet, na których mogłoby rozkwitać życie” – przyznają naukowcy. Ale to już zadanie dla kolejnych badaczy.Ty też możesz przyjrzeć się bliżej gwiazdom. Sprawdź oferty teleskopów – już od 100 złJak polskim naukowcom udało się rozwiązać tajemnicę kosmicznych kataklizmów?Tekst po raz pierwszy został opublikowany w 2010 roku.