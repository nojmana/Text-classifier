Portal dla tych, którzy wierzą, że przeszłość ma znaczenie. I że historia to sztuka dyskusji, a nie propagandy. Strona Główna » Publikacje
artykuł | 
                            26.05.2018 | 
                            Autor: Artur Foryt

Przy tekście pracowali także: 
Anna Dziadzio (redaktor)
Anna Dziadzio (fotoedytor)


fot.autor nieznany/ domena publiczna Brud, smród i ubóstwo? Czy taka jest prawda o życiu chłopów w średniowiecznej wsi?Wyobraźmy sobie, że przenieśliśmy się w czasie i przestrzeni siedemset lat wstecz, do średniowiecznej wioski. Czy warunki bytowe ówczesnych chłopów rzeczywiście odpowiadają naszym dzisiejszym wyobrażeniom o biednych i brudnych wieśniakach?Oto jedna ze zwyczajnych średniowiecznych angielskich wiosek (vills). Położona jest nad rzeką lub strugą wodną, co było praktyczną i powszechnie stosowaną zasadą w tej epoce. Znajdziemy tu pola uprawne, pastwiska i lasy, niezbędne do hodowli owiec, których wełna stanowi główny „towar eksportowy” ówczesnej Anglii, głównie na rynki flandryjskie. Cennymi środkami wymiany są tu również bydło, konie, trzoda chlewna czy drób.Drewno to ówczesny główny surowiec, z którego zbudowane są chłopskie domostwa. Większe areały lasów oraz stosunkowa łatwość jego pozyskiwania nie wymuszały jeszcze stosowania trwalszego, kamiennego lub ceglanego budulca, używanego raczej do budowy kościołów czy zamków. Ponad dachami chłopskich chat obowiązkowo wystaje murowana wieża kościoła, a dalej na wzgórzu widoczne są fortyfikowane zabudowania dworu miejscowego lorda.Miejscowego, ale nie „tutejszego”. Mowa arystokracji odbiega bowiem zdecydowanie od powszechnej mowy angielskich wieśniaków. Dlaczego? Ponieważ lord jest prawdopodobnie potomkiem francuskojęzycznych Normanów, przybyłych na te ziemie wraz z Wilhelmem Zdobywcą w 1066 roku. Normańska elita rycerska wciąż nie używa na co dzień „plebejskiej” anglosaskiej mowy.W wiosce widać jak różny jest poziom życia poszczególnych rodzin. Z całkiem sporymi „długimi domami” sąsiadują skromne, jednoprzęsłowe chatki. Pokryte są one strzechą, co ciekawe, niekoniecznie słomianą. Może się zdarzyć, że wykonana została ona z żarnowca lub wrzosu, a na terenach bardziej podmokłych z trzciny lub sitowia. By dowiedzieć się jednak, w jakich warunków mieszkali średniowieczni wieśniacy, należy przyjrzeć się ich izbom znacznie bliżej.fot.autor nieznany/ CC BY-SA 3.0 Wilhelm I Zdobywca był normandzkim księciem, który dzięki podbojowi Brytanii został jej królem, zapoczątkowując nową epokę w dziejach Anglii. Na ilustracji flota Wilhelma.Tak zatem przedstawia się ówczesne zwyczajne wiejskie gospodarstwo: budynek mieszkalny z mniejszymi przybudówkami, stodoła i szopa. Zdziwienie może wywołać jedynie brak studni. Chociaż zdarzało się, że niektóre chłopskie zagrody w istocie ją posiadały, to najczęściej bywała tu wyłącznie jedna – i to wspólna dla całej wioski.Przeciętna chłopska rodzina zamieszkiwała najczęściej wspartą na dwóch lub trzech przęsłach jednoizbową chatę, będącą jednocześnie pokojem dziennym, bawialnią, kuchnią, jadalnią i sypialnią, oświetlaną przez niewielkie otwory okienne bez szyb, ale zamykane na okiennice. Podłogę stanowiło gliniaste klepisko, wysypane sitowiem, a część zwierząt żyło pod wspólnym dachem wraz z ludźmi.Wchodzącemu uciekały spod nóg myszy i karaluchy, a po kątach widać było zwisające pajęczyny. W istocie, porządki ograniczały się zazwyczaj do wymiatania śmieci, resztek i nieczystości na podwórko lub do paleniska. Pani domu nie miała lekkiego życia. Jak relacjonują Joseph i Frances Gies w swojej książce „Życie w średniowiecznej wsi”, chłopska żona,która słyszy krzyk swego dziecka, spieszy do domu i znajduje kota z kawałkiem bekonu, a psa schowanego. Jej ciasto pali się na kamieniu [paleniska], a jej cielę wylizuje mleko. Garniec kipi wprost w płomienie, a cham – jej mąż – gdera. [Następnie – przyp. A.F.] bierze miotłę i wymiata wraz cały brud z domu; a gdy podnosi się kurz, (…) wyrzuca go ze złością za drzwi. Jej praca nigdy się nie kończy: W sobotnie popołudnie służba powinna zamieść dom i wyrzucić całe łajno oraz brud za drzwi na stos. Ale co potem? Znów przyjdą kapłony i kury, zaczną skrobać dookoła i narobią takiego świństwa, jakie było wcześniej. Fascynuje Cię średniowiecze? Wszystkie jego sekrety odkrywają przed nami badacze tej epoki Joseph i Frances Gies w książce „Życie w średniowiecznej wsi” (Znak Horyzont 2018).A jak już o higienie mowa, to ani w chacie, ani w obrębie zagrody nie było wychodka. Nieco dalej znajdował się jednak rynsztok, służący także za latrynę. Coś takiego jak łaźnia nie występowało – chociaż nie należy zapominać, że domownicy raz na jakiś czas zażywali kąpieli, używając do tego wielkiej beczki. Ze względów praktycznych, oraz żeby zaoszczędzić sobie pracy z podgrzewaniem i przenoszeniem wody, średniowieczni chłopi kąpali się wówczas „kolejno”, jeden po drugim. Jak nie trudno sobie wyobrazić, najgorzej miał ten, który mył się na końcu…Na środku izby (hall) królowało kamienne palenisko, na noc zamykane pokrywą. Do podsycania ognia nie zawsze jednak służyło drewno. Równie przydatny bywał torf, o ile występował w okolicy. Dom nie posiadał nawet komina, a dym ulatniał się przez otwór w dachu. Uwagę zwracał brak stołu czy nawet łoża. Pod ścianami stały jedynie proste drewniane ławy i zydle. Stół bywał czasem tu stawiany z desek i stojaków, ale jedynie do posiłków. Spało się natomiast na słomianych siennikach wprost na klepisku w izbie lub na poddaszu, na który wchodziło się po przystawianej prostej drabinie lub zwykłej belce z nacięciami na kształt schodów.Znajdowało się tu jednak coś w rodzaju komody czy kredensu. Chociaż już od starożytnych czasów Anglia słynęła z cynowych zastaw – w chłopskiej chacie nie widać choćby odłamka. Tylko gliniane i drewniane garnki, miski i kubki. Spiżarnia usytuowana była wokół całego hall, gdzie u powały (czyli drewnianego stropu) wisiały zapasy: kosze, worki i zawiniątka, kryjące zabezpieczaną w ten sposób żywność.fot.domena publiczna W średniowiecznej chłopskiej chacie zawsze znalazło się coś do roboty. Na ilustracji osiemnastowieczny obraz Johanna Morgensterna.Pod ścianami mieściły się też skrzynie z wełnianą lub lnianą odzieżą, a także obrusy i pościel. A jak pani domu radziła sobie z praniem? Z popiołu i wody wyrabiała ług, by po zanurzeniu w nim brudów, bić pranie kijem, szorować, a następnie wieszać do wyschnięcia. Co nie zawsze kończyło się efektem śnieżnej bieli…Z daleka widać było jednak jeden okazały (chłopski!) budynek, będący przedmiotem zazdrości innych. Dom młynarza – najbardziej pożądanego zawodu we wsi. Chociaż sam młyn stanowił własność dworu lub klasztoru, a gospodarujący w nim chłop był jedynie dzierżawcą, to i tak było czego zazdrościć! Młynarz stanowił bowiem chłopską elitę.Chociaż jego dom na pierwszy rzut oka przypominał zwykłą chatę, był znacznie większy i bardziej zadbany: mógł mieć nawet cztery czy pięć przęseł, z wydzielonymi osobnymi pomieszczeniami gospodarczymi w postaci spiżarni czy pomieszczenia na trunki. U niego, jak i u innych bogatszych włościan (rekrutujących się z tzw. specjalistów: kowali, skórników czy cieśli), trafiała się cynowa, mosiężna czy nawet sporadycznie srebrna zastawa.Przedsiębiorczy młynarz potrafił znaleźć sobie jednak i dodatkowe źródła dochodu, niż tylko zyski czerpane bezpośrednio z wykonywania zawodu. Jak można wyczytać w książce „Życie w średniowiecznej wsi”, analizującej tę kategorię wieśniaków na przykładzie angielskiej wioski Elton, tamtejszy młynarzpobierał swego rodzaju myto od osób używających młyna jako mostu pozwalającego przekraczać rzekę Nene. Doszło nawet do tego, że jeden z młynarzy został w 1300 roku pozbawiony swojej funkcji za pozwalanie obcym na przejazd bez opłaty w zamian za podarek.fot.domena publiczna Bycie młynarzem w średniowiecznej angielskiej wsi oznaczało bycie członkiem elity. Nie wszyscy jednak zadowalali się prestiżem i próbowali zarabiać wykorzystując swoją pozycję.Nic zatem dziwnego, że ten „fach” był we wszystkich krajach średniowiecza tak pożądany. Chociaż wymagał więcej sprytu, niż w przypadku wspomnianego młynarza z Elton…A jak wyglądał mieszkaniec średniowiecznej wioski? Był zazwyczaj dużo niższy niż współczesny „wieśniak”, co dotyczyło obojga płci – mężczyzna mierzył przeciętnie nieco ponad 170, a kobieta niespełna 160 centymetrów. Oboje też szybciej niż obecnie dojrzewali, starzeli się i umierali. Mężczyzna po czterdziestce mógł już uchodzić za naprawdę wiekowego! W takiej chłopskiej familii rodziło się przeciętnie siedmioro czy ośmioro dzieci. Przeżywała jednak połowa albo jeszcze mniej. Były tego zarówno wady, jak i zalety – mniej rąk do pracy, ale i mniej gęb do wyżywienia.Przeciętna średniozamożna rodzina jadała zazwyczaj do syta. Mięsa spożywano mało, uzupełniając zapotrzebowanie na białko zwierzęce rybami i jajami, a na tłuszcze – serem, rzadziej bekonem czy słoniną. Podstawą jadłospisu były różnego rodzaju produkty mączne.fot.domena publiczna Średniowieczni angielscy chłopi jadali zazwyczaj do syta. Chociaż mięsa spożywano mało, głód zaspokajano produktami mącznymi. Obraz Petera Bruegela.Chleb jęczmienny lub żytni pojawiał się na stole o wiele częściej niż biały pszeniczny; jadało się też często jęczmienną lub owsianą papkę. Jeśli nie starczało zbóż, zwłaszcza na przednówku, przychodził wtedy czas na potrawy z czego innego – jak piszą w swojej książce „Życie w średniowiecznej wsi” Joseph i Frances Gies: „wszystko, co rosło, lądowało w garnku, nawet pierwiosnki i liście truskawek”.W chudych latach jadano zresztą, co popadnie. Byle oczywiście było to jadalne. Kapusta, sałata, groch, fasola, a na kontynencie także bób czy wyka – uważane za rodzaje zboża na użytek ludu – były głównymi składnikami wielu posiłków. Tak samo jak warzywa i owoce, które starano się rozgotowywać, gdyż w stanie surowym i półsurowym uchodziły za niezdrowe. Powszechny chłopski napitek w średniowiecznej Anglii stanowiło jęczmienne piwo – bo kogo na wsi było stać na importowane z francuskiej Gaskonii ekskluzywne wino? No może tylko sprytnego młynarza.Artykuł porusza następujące tematy: Historia życia codziennego i obyczajówCzas akcji: ŚredniowieczeMiejsce akcji: Historia Wielkiej BrytaniiO Matko Bosko. Drób hodowlany (poza gęsią i kaczką domową) zawitał do Europy pod koniec XIV wieku.Szanowny podpisie, ale gdzie w tekście mowa, że jest inaczej? We wstępie autor chciał wymienić ogólne informacje dotyczące całego średniowiecza. XIV wiek to również średniowiecze. Tekst ułożony został bowiem nie pod kątem chronologii, ale kolejnych zagadnień dotyczących chłopskiego życia. Pozdrawiamy :)Skąd masz takie informacje? Poszperałem i jest mnóstwo źródeł opisujących pojawienie się kur domowych w europie na kilkaset lat przed naszą erą.Truskawki powstały w XVIII wiekuSzanowny komentatorze, cytat o truskawkach pochodzi z książki Giesów. Oni natomiast zaczerpnęli tę informację z materiałów źródłowych – jak mówi przypis przy truskawkach w książce, pochodzi ona z następującej publikacji: Cartularium monasterii de Rameseia, red. W.H. Hart, t. 1, Londyn 1884–1893. Pozdrawiamy serdecznie,Mimo wszystko nie jest możliwe, aby była to truskawka jaką teraz znamy. W tym okresie po prostu jej jeszcze nie znano.  Może chodzi o poziomkę?Panie Noob wszystko się zgadza, truskawka powstała dużo później. Podejrzewam, że mógł nastąpić błąd w tłumaczeniu, a chodzi rzeczywiście o poziomkę. Jednak na tym etapie ciężko coś tu zarazić. Niemniej zgłosimy kwestię do Redakcji, aby nie powtórzył się on w dodruku. Pozdrawiamy i bardzo dziękujemy za zwrócenie na to uwagi.Jak się ma stwierdzenie, że czterdziestoletni chłop uważany był za wiekowego, skoro tzw średnia długość życia w średniowieczu to znany i pokutujący już od dawna mit?
jak najbardziej ludzie dożywali 80-90 lat, tak jak dzisiaj, musieli mieć tylko szczęście, do braku chorób i urazów i musieli się dobrze odżywiać. Niska średnia spowodowana jest wysoką śmiertelnością noworodków i braków w higienie. Więc czy to nie pomyłka w tekście dotycząca „szybszego dojrzewania” i rzekomo sędziwego wieku 40sto latków?Drogi „taki” tekst dotyczy średniowiecznej Anglii. W każdym kraju średnia długość życia była inna, natomiast tamte tereny zostały nawiedzone tak dużą ilością epidemii w tamtym czasie, że średnia długość życia chłopów nie była wysoka. Były też inne powody – na przykład wszechobecne pijaństwo. Zachęcam do lektury naszego tekstu na drugim portalu na ten temat: https://ciekawostkihistoryczne.pl/2018/05/14/czy-to-byl-najbardziej-zapijaczony-narod-sredniowiecznej-europy-podpowiedz-oczywiscie-nie-chodzi-o-polakow/. Pozdrawiamy serdecznieJa też raczej mam wątpliwości co do „wiekowego” czterdziestolatka. Genealogicznie badałem swoją rodzinę i bywali przodkowie (udokumentowani!), którzy mieli grubo ponad 100 lat (rekordzista 114..), zarówno kobiety jak i mężczyźni. O ile nie umarli na czerwonkę czy tyfus, nie przeszła przypadkiem jakaś wojna, to żyli i żyli…  A że kobiety umierały podczas połogu oraz dzieci rzadko dożywały 6-7 lat to stąd taka a nie inna średnia…Drogi komentatorze, w dalszym ciągu przypominamy nieśmiało, że artykuł dotyczy średniowiecznej Anglii. Pozdrawiamy :) P.S. dziękujemy za podzielenie się tą informacją, ma Pan naprawdę wspaniałe geny. Życzymy, aby to 114 lat było nie rekordem, ale zaczęło być średnią w Pana rodzinie :)Kliknij tutaj, aby anulować odpowiadanie.Jeśli nie chcesz, nie musisz podawać swojego adresu email, nazwy ani adresu strony www. Możesz komentować całkowicie anonimowo.Jeśli chcesz zgłosić literówkę lub błąd ortograficzny kliknij TUTAJ.
			    © 2018 TwojaHistoria.pl. All Rights Reserved.

			 Portal dla tych, którzy wierzą, że przeszłość ma znaczenie. I że historia to sztuka dyskusji, a nie propagandy. Strona Główna » Publikacje
news | 
                            27.05.2018 | 
                            Autor: Aleksandra Zaprutko-Janicka

fot.Steven G. Johnson, lic. CCA-SA 3.0 U Makieta Londinium, czyli dzisiejszego Londynu, w czasach rzymskich (fot. Steven G. Johnson, lic. CCA-SA 3.0 U)Brytyjscy naukowcy postawili na głowie nasze wyobrażenie o tym, jak wyglądali ludzie zamieszkujący starożytne rzymskie Londinium, czyli współczesny Londyn. Jak udowadniają wykopaliska, miasto od zawsze jest zamieszkiwane przez ludzi niemal wszystkich ras.Wyniki badań archeologicznych pochówków Londyńczyków z czasów rzymskich przyniosły bardzo interesujące rezultaty. Powszechne wyobrażenie starożytnego Londinium, jako miasta zamieszkanego przez białych Europejczyków możemy włożyć między bajki.Używając nowoczesnych metod analiz DNA naukowcy przywracają tożsamość ludziom zmarłym w pierwszych wiekach naszej ery. Nie poznamy już ich imion, jednak możemy się dowiedzieć, jak wyglądali, skąd się wywodzili oraz jakie było ich pochodzenie. Metody bioarcheologiczne pozwalają zanalizować pod tym kątem populację Londinium.W mieście krzyżowały się wpływy z całego imperium rzymskiego, a – jak wynika z badań – ludność je zamieszkująca była wyjątkowo różnorodna, także pod względem rasowym. Wielu ówczesnych Londyńczyków miało czarnoskórych, bądź pochodzących z Azji przodków. Co więcej, ludzie ci nie tylko migrowali do Wielkiej Brytanii, ale też bywali urodzeni i wychowani w Londinium. W jaki sposób naukowcy są w stanie to udowodnić? Dzięki analizie pierwiastków, jakie znajdują się w kościach.fot.Carole Raddato, lic. CC BY-SA 2.0 Przedmioty ze świątyni Mitry w rzymskim Londinium (fot. Carole Raddato, lic. CC BY-SA 2.0)Nowoczesne metody pozwalają zbadać materiał osteologiczny, którego skład pierwiastkowy rożni się w zależności od tego, w jakim rejonie dana osoba przebywała. Jednym z przebadanych szkieletów były szczątki kobiety w średnim wieku o afrykańskim pochodzeniu, która została pochowana w Southwark, jednej z dzielnic współczesnego Londynu.W jej grobie znalazła się ceramika z hrabstwa Kent oraz lokalna moneta z IV wieku n.e. Analiza składu jej kości dowodzi, że pochodziła ona z południowego wybrzeża Morza Śródziemnego. Naukowcy nie wykluczają hipotezy, że do Londinium przybyła jako niewolnica.Rezultaty badań przedstawione zostały na wystawie w Muzeum of London, która nosi tytuł „Rzymscy zmarli. Składanie w całość pochówków i wierzeń w rzymskim Londynie”.  Na wystawie będzie można zobaczyć między innymi szkielety i skremowane szczątki 28 ówczesnych Londyńczyków oraz 200 obiektów z pochówków z czasów rzymskich




Artykuł porusza następujące tematy: ArcheologiaCzas akcji: StarożytnośćMiejsce akcji: Historia Wielkiej Brytaniibrak komentarzyKliknij tutaj, aby anulować odpowiadanie.Jeśli nie chcesz, nie musisz podawać swojego adresu email, nazwy ani adresu strony www. Możesz komentować całkowicie anonimowo.Jeśli chcesz zgłosić literówkę lub błąd ortograficzny kliknij TUTAJ.
			    © 2018 TwojaHistoria.pl. All Rights Reserved.

			 