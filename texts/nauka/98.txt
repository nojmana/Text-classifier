Kosmonautyka.pl > Parker Solar Probe
Parker Solar Probe to pierwsza sonda kosmiczna, która wleci w atmosferę gwiazdy (w koronę słoneczną). Odporna na bardzo wysoką temperaturę zanurzy się w najwyższe partie atmosfery naszego Słońca. Zrewolucjonizować ma nasze rozumienie Słońca.



"Po raz pierwszy w historii zamierzamy odwiedzić żyjącą, pracującą gwiazdę. To dotąd niepoznany region Układu Słonecznego i możliwości jego odkrywania są ogromne." - powiedział Lika Guhathakurta z NASA.

Pomiary wykonane przez sondę bezpośrednio wewnątrz korony słonecznej mają pomóc rozwiązać zagadki astrofizyki: wysoką temperaturę korony słonecznej i mechanizm rozpędzania cząstek wiatru słonecznego. Sonda pozwoli także określić strukturę i dynamikę pola magnetycznego korony Słońca.

Test wibracyjny sondy (grafika: NASA)

Całkowita masa sondy stanowi około 610 kg, z czego na aparaturę naukową przypada około 50 kg.

Ochronę sondzie zapewni wykonana z kompozytów węglowych osłona termiczna o średnicy 2,7 m i grubości 11 cm. Skierowana w stronę Słońca zasłoni oni swoją powierzchnią resztę sondy. 

Sonda zasilana będzie przez panele słoneczne. Są one rozkładane - każdy ich zestaw przystosowany jest do użycia dla różnych odległości od Słońca. Główne panele w pobliżu Słońca zostaną złożone i będą pozostawać w cieniu osłony termicznej. Wtedy pracować będą panele słoneczne chłodzone cieczą. Pozyskana energia gromadzona będzie w bateriach litowo-jonowych.

Start sondy ma nastąpić 31 lipca 2018 roku z przylądka Canaveral na pokładzie rakiety nośnej Delta IV Heavy. Okno startowe wynosi 20 dni. Aby zbliżyć się do Słońca sonda Parker Solar Probe wykorzysta powtarzające się asysty grawitacyjne planety Wenus. 

Planowana trajektoria lotu (grafika: NASA)

Docelowo ma to umożliwiać jej przejście koło Słońca na odległości zaledwie około 8,5 promieni słonecznych (około 6 milionów km). Będzie to w grudniu 2024 roku. Podczas największych zbliżeń sonda będzie wystawiona na temperaturę sięgającą 1 500°C. W tym samym czasie w wnętrzu sondy panować będzie temperatura pokojowa. 

Sonda w pobliżu Słońca (grafika: NASA)

Jest to ponad 7 razy bliżej niż obecny rekordzista sonda Helios 2 - w 1976 roku zbliżyła się na odległość 43,5 mln km. Dla porównania Merkury krąży wokół Słońca w odległości około 67 mln km.

Wizualizacja sondy kosmicznej Parker Solar Probe w pobliżu Słońca (grafika: NASA)

Sonda ma być najszybszym pojazdem zbudowanym przez ludzkość. Pobić ma poprzedni rekord ustanowiony przez sondę Helios 2 (253 000 km/h, 70 km/s) do niemal 691 000 km/h, 192 km/s.

Misja sondy Parker Solar Probe jest realizowana w ramach programu Living with a Star (z ang. Żyjąc z gwiazdą). To pierwszy obiekt kosmiczny NASA, który otrzymał imię żyjącego człowieka, honorując fizyka Eugene Parkera. Jest to amerykański astrofizyk - będący odkrywcą wiatru słonecznego i badaczem wysokoenergetycznych słonecznych cząstek.
Strona ta wykorzystuje mechanizm plików cookies. Dalsze korzystanie z niej, bez zmiany ustawień przeglądarki oznacza, że użytkownik akceptuje ich stosowanie (polityka prywatności i cookies).