Michał MiernikKażdy piłkarski mundial ma swoich faworytów. Ale największe emocje wywołują zazwyczaj te drużyny, po których nikt nie spodziewa się sukcesów. Oto ich historia.Już na kilkanaście miesięcy przed rozpoczęciem każdych piłkarskich mistrzostw świata wśród kibiców tego sportu rozpoczyna się dyskusja, kto ma największe szanse na sięgnięcie po puchar. Grono faworytów składa się z kilku tych samych reprezentacji – jedni stawiają na Brazylijczyków, inni na Niemców, jeszcze inni na Argentyńczyków lub Włochów. Ma to oczywiście uzasadnienie historyczne – kadry wymienionych krajów zwyciężały w czternastu z dwudziestu dotychczasowych Mundiali. O wiele trudniejsze jest wytypowanie drużyny, która na danym turnieju osiągnie wynik wykraczający poza jej możliwości. Innymi słowy – kto okaże się czarnym koniem mistrzostw.Kibice reprezentacji Polski są zadowoleni z wyniku losowania grup Mundialu w Rosji. Dla przypomnienia – „biało-czerwoni” zmierzą się z Kolumbią, Japonią oraz Senegalem. Oczywiście każde z tych starć będzie na swój sposób trudne, jednak moim zdaniem nasi zawodnicy powinni szczególnie poważnie podejść do spotkania z drużyną z Afryki. Zarówno ze względu na występujących w niej zawodników ze ścisłej, europejskiej czołówki, ale także z powodów historycznych. Reprezentacja Senegalu wystąpiła bowiem na mistrzostwach świata tylko raz, ale był to występ mocno zapadający w pamięć.Reprezentacja Francji jechała do Korei i Japonii w 2002 roku jako jeden z głównych faworytów. „Tricolores” byli nie tylko obrońcami tytułu mistrzów świata, ale jednocześnie dzierżyli miano mistrzów Europy. Mieli w kadrze kilka największych gwiazd futbolu swoich czasów – między innymi Thierry’ego Henry’ego, Zinedine’a Zidane’a i Davida Trezegueta. W meczu otwarcia turnieju mieli zmierzyć się ze wspomnianym Senegalem, którego kadra składała się niemal w całości z zawodników występujących na co dzień w przeciętnych klubach ligi francuskiej. Gdy w 23. minucie spotkania Trezeguet trafił w poprzeczkę, wydawało się, że bramka dla mistrzów jest jedynie kwestią czasu. Stało się jednak inaczej – kilka minut później piłkę do bramki wepchnął Papa Bouba Diop. Wynik spotkania nie zmienił się do samego końca i kibice Senegalu mogli się cieszyć z historycznego zwycięstwa swojego kraju na mistrzostwach świata. Na trzech punktach się jednak nie skończyło – w kolejnym meczu Senegalczycy zremisowali 1:1 z Danią, a trzecie grupowe starcie (z Urugwajem) skończyło się wynikiem 3:3. Pięć punktów pozwoliło Senegalowi na awans do kolejnej rundy. A co z Francuzami? Swoją przygodę w Korei skończyli z zaledwie jednym punktem na koncie, zajmując ostatnie miejsce w grupie.W pierwszym spotkaniu rundy pucharowej Senegal trafił na Szwecję. Reprezentacja „Trzech koron” mogła się pochwalić kilkoma ciekawymi zawodnikami – oprócz 21-letniego wówczas Zlatana Ibrahimovicia o jej sile stanowił bijący rekordy strzeleckie w Celticu Henrik Larsson. To właśnie ten ostatni wyprowadził swoją drużynę na prowadzenie w 11. minucie meczu, jednak jeszcze przed przerwą gola wyrównującego strzelił Henri Camara. 90 minut nie wystarczyło na rozstrzygnięcie, więc niezbędna okazała się dogrywka, w której obowiązywała zasada „złotego gola”. W niej Camara znów pokonał szwedzkiego bramkarza, dając swojej drużynie upragniony awans do ćwierćfinału.Tam na Senegalczyków czekała inna rewelacja mistrzostw, czyli Turcja. Jej wyjście z grupy nie było wielkim zaskoczeniem (oprócz Brazylii rywalami Turków byli Kostarykańczycy oraz Chińczycy), ale już zwycięstwo w 1/8 finału z gospodarzami turnieju, czyli Japonią, zdecydowanie było powodem do radości. Ćwierćfinałowe starcie było dla obu reprezentacji niezwykle ważne – w przypadku obu drużyn zwycięstwo oznaczało pierwszy w historii awans do grona czterech najlepszych zespołów na świecie. Wynik meczu znów został rozstrzygnięty dzięki zasadzie „złotego gola” – tego w 97. minucie strzelił Ilhan Mansiz, dając Turcji upragniony awans. Senegal odpadł, powtarzając wyczyn Kamerunu z 1994 roku. Turcy natomiast najpierw w kolejnej rundzie ulegli Brazylii 0:1, by następnie w meczu o 3. miejsce pokonać 3:2 Koreę Południową. Biorąc pod uwagę cały turniej, ostatnia z wymienionych ekip osiągnęła najbardziej niespodziewany wynik, jednak pisanie o niej w kontekście czarnych koni mistrzostw byłoby nadużyciem – występ Koreańczyków lepiej pasowałby do tematu „największe skandale w historii sportu”.Występ reprezentacji Bułgarii na mistrzostwach świata w USA w 1994 roku powinien zostać opisany w encyklopedii jako idealne wyjaśnienie terminu „czarny koń”. Bułgarzy mieli co prawda w swoich szeregach kilku dobrych zawodników, jednak ich wcześniejsze mundialowe przygody trudno nazwać udanymi. Przed 1994 rokiem reprezentacja Bułgarii awansowała do finałów mistrzostw świata pięciokrotnie, jednak nigdy nie wygrała na nich meczu! I chociaż przygodę w Stanach zaczęli od wpadki (0:3 z Nigerią), to później było już tylko lepiej. Najpierw Bułgarzy rozgromili 4:0 Grecję, a następnie wygrali 2:0 z zawsze silną Argentyną. W 1/8 finału trafili na reprezentację Meksyku, którą pokonali. Mało kto jednak widział podopiecznych trenera Dimityra Penewa w roli faworytów w ćwierćfinale, bo tam czekali na nich Niemcy, którzy wówczas bronili mistrzowskiego tytułu.Bezbramkowy rezultat rozgrywanego w Nowym Jorku spotkania utrzymywał się do początku drugiej połowy, kiedy to Matthaus wyprowadził Niemców na prowadzenie, strzelając bramkę z rzutu karnego. Na około kwadrans przed końcem spotkania on i jego koledzy już niemal cieszyli się z awansu, kiedy po strzale w słupek piłkę do siatki skierował Voller. Niestety dla nich, sędzia dopatrzył się spalonego i gola nie uznał. Chwilę później los się odwrócił – Stoiczkow fantastycznie uderzył z rzutu wolnego, wyrównując wynik spotkania. Bułgarzy ewidentnie poczuli, że mistrzowie są w ich zasięgu i jak się okazało – mieli rację. Trzy minuty później jeden z nich dośrodkował ze skrzydła w pole karne, gdzie Thomasowi Hasslerowi nie udało się upilnować Jordana Leczkowa i pomocnik głową pokonał Bodo Illgnera. Gdy wybrzmiał końcowy gwizdek, największy piłkarski sukces Bułgarii stał się faktem – znaleźli się w czwórce najlepszych zespołów na świecie! Zwycięstwo nad Niemcami było jednak ostatnim powodem do radości na tym turnieju – w półfinale przegrali 1:2 z Włochami, a w meczu ze Szwecją o trzecie miejsce dali sobie strzelić cztery gole. Nagrodą pocieszenia był tytuł króla strzelców dla Stoiczkowa, która podzielił się tym zaszczytem z Rosjaninem Olegiem Salenko.Czasem dochodzi do sytuacji paradoksalnej – drużyna, która już przed mistrzostwami jest typowana na czarnego konia turnieju, spełnia pokładane w niej nadzieje aż za bardzo. Tak było w przypadku Chorwacji, która na rozgrywanych we Francji mistrzostwach świata w 1998 roku debiutowała na imprezie tej rangi. Kibice i eksperci zdawali sobie sprawę z jakości chorwackiej kadry – jej filarami byli Davor Suker, Zvonimir Boban i Slaven Bilic, grający odpowiednio w Realu Madryt, Milanie i Evertonie. Po pokonaniu w barażach eliminacyjnych silnej wówczas Ukrainy Chorwaci trafili do względnie łatwej grupy – obok Argentyny znalazły się w niej Japonia i Jamajka. Zgodnie z przewidywaniami, Suker i spółka ulegli jedynie pierwszej z wymienionych drużyn, pewnie awansując do 1/8 finału. Tam czekali na nich Rumuni; tych udało się pokonać 1:0, oczywiście po bramce napastnika Realu. W ćwierćfinale udział Chorwatów w imprezie we Francji miał się jednak skończyć, ponieważ los (tak jak cztery lata wcześniej Bułgarów) skojarzył ich z Niemcami.Mecz z Chorwacją niemiecka drużyna rozpoczęła od mocnego uderzenia (piłka po strzale głową Olivera Bierhoffa trafiła w słupek), jednak w 40. minucie spotkania czerwoną kartkę obejrzał obrońca Christian Worns. Niemcy zupełnie się pogubili, co szybko wykorzystali Chorwaci – już kilka minut później wynik meczu otworzył Robert Jarni. W drugiej połowie reprezentacja naszych zachodnich sąsiadów nie przestawała atakować, jednak nie potrafiła znaleźć sposobu na świetnie dysponowanego Ladicia. W 80. minucie Chorwaci przeprowadzili akcję, po której gola na 2:0 strzelił Goran Vlaovic, a 5 minut później kropkę nad „i” postawił Davor Suker, ostatecznie pognębiając Niemców. W półfinale Chorwaci musieli się zmierzyć z Francją i okazało się, że ekipa przyszłych mistrzów świata znajduje się poza ich zasięgiem.Chociaż opisane sytuacje z pewnością są pełne niespodzianek, to jednak daleko im do historii napisanych przez drużyny biorące udział w mistrzostwach Europy – zwłaszcza w turniejach rozgrywanych w 1992 i 2004 roku.W pierwszych zawodach lat dziewięćdziesiątych, których stawką był czempionat Starego Kontynentu, do grona faworytów zaliczano przede wszystkim Niemców (obecnych mistrzów świata) i Holendrów (mistrzów Europy). Na krótko przed rozpoczęciem zmagań na szwedzkich boiskach skład finałowej ósemki uległ zmianie. Drużyna Jugosławii, która wywalczyła bezpośredni awans do finałów, została wykluczona w ramach sankcji ONZ związanych z prowadzeniem przez to państwo działań wojennych w Bośni. Jej miejsce zajęła Dania, o której nikt nie myślał jako o faworytach turnieju. Duńczycy najpierw zremisowali bezbramkowo z Anglią i przegrali 0:1 ze Szwecją, ale potem nabrali wiatru w żagle. Wygrana 2:1 z Francją pozwoliła im na awans do półfinału, gdzie czekali Holendrzy. Starcie o awans do finału miało ciekawy przebieg. Po 90 minutach tablica wyników pokazywała 2:2, a o końcowym rezultacie zadecydował konkurs rzutów karnych, które lepiej wykonywali Duńczycy. I tak drużyna, która w finałach znalazła się przez przypadek, miała zagrać z Niemcami o tytuł mistrzowski! Niemal 38 tysięcy widzów, którzy zgromadzili się 26 czerwca 1992 roku na stadionie Ullevi w Goteborgu, stało się świadkami prawdziwej sensacji. W 18. minucie spotkania niemieccy kibice zamarli, gdy John Jensen ze skraju pola karnego nie dał szans Bodo Illgnerowi. Niemcy nieustannie szukali sposobu na znalezienie drogi do bramki Duńczyków, jednak ani Klinsmann, ani żaden z jego kolegów nie był w stanie pokonać Schmeichela.W 78. minucie szczęście uśmiechnęło się do zawodników – Kim Vilfort w trudnej sytuacji oddał strzał po ziemi, a piłka po odbiciu od słupka wpadła do niemieckiej bramki. Mecz zakończył się wynikiem 2:0 dla Danii, która została nieoczekiwanym mistrzem Europy.Portugalia wiązała duże nadzieje w związku z organizacją mistrzostw Europy w 2004 roku. Reprezentacja z Półwyspu Iberyjskiego miała wówczas w składzie kilku piłkarzy zaliczanych do europejskiego topu: rozgrywającego Milanu Rui Costę, coraz lepiej radzącego sobie w Manchesterze United Cristiano Ronaldo oraz gwiazdę Realu Madryt – Figo. Portugalczycy zdecydowanie celowali w tytuł mistrzowski, jednak drogę zaczęli od poważnej wpadki, czyli porażki 1:2 Grecją. W prowadzonej przez Otto Rehhagela drużynie próżno było szukać zawodników obdarzonych bajeczną techniką. Niemiecki szkoleniowiec wiedział, jak wykorzystać potencjał swoich piłkarzy. Po zwycięstwie nad gospodarzami przyszły dla Greków trudne chwile – zremisowali z Hiszpanią, przegrali z Rosją, ledwo awansując z grupy. Wydawało się, że ćwierćfinał to ostatni etap, w którym zobaczymy podopiecznych Rehhagela – tam czekali na nich Francuzi. Grecy postawili jednak żelazne zasieki w obronie, których Zidane i spółka nie byli w stanie sforsować. Po bramce Charisteasa w 65. minucie wyszli na prowadzenie, którego nie oddali już do ostatniego gwizdka. W półfinale trafili na Czechów, których pokonali 1:0 i awansowali do finału. Tu czekali żądni rewanżu za mecz otwarcia Portugalczycy.Cristiano Ronaldo wraz z kolegami mieli trudną drogę do finału. Najpierw przez 120 minut męczyli się z Anglią, która ostatecznie poległa dopiero w karnych, a następnie różnicą jednej bramki pokonali Holandię. Wydawało się, że faworyt może być tylko jeden – gospodarze. Finał przebiegł jednak według znanego scenariusza. Grecy doskonale się bronili i czekali na stały fragment gry, by któryś z zawodników w biało-niebieskim stroju wykorzystał swoje warunki fizyczne i umiejętność gry głową. Tak się stało w 57. minucie spotkania. Basinas dośrodkował piłkę z rzutu rożnego wprost na głowę Charisteasa, który wyprowadził Greków na prowadzenie. Portugalczycy do końca meczu nie znaleźli sposobu na Nikopolidisa i po dziewięćdziesięciu minutach historia zatoczyła koło – i to podwójnie! Po pierwsze dlatego, że mistrzem Europy znów została drużyna, której praktycznie nikt przed rozpoczęciem turnieju nie dawał na to szans, a po drugie Grecy ponownie utarli nosa gospodarzom.W tym momencie trudno powiedzieć, która z ekip biorących udział w mistrzostwach świata w Rosji zapisze się w historii takimi zgłoskami, jak wymienione zespoły. Pozostaje mieć nadzieję, że za jakiś czas podobny tekst nie będzie mógł powstać bez wspominania w nim o reprezentacji Polski anno domini 2018. Zachowujecie się tak? Rozwód jest nieuniknionyPierwszy samochód Cristiano Ronaldo wystawiony na sp...Wolę przeklinać na głos. Wywiad z Kubą Wojewódzkim10 filmów, w których aktorzy naprawdę uprawiali seksDlaczego kobiety zdradzają?Ta strona używa pliki cookies w celu
        świadczenia Państwu usług na najwyższym poziomie. Możecie Państwo
        dokonać w każdym czasie zmiany ustawień dotyczących cookies. Więcej
        szczegółów w naszej Polityce Cookies.
        Nie pokazuj więcej tego powiadomienia