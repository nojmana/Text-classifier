Za ponad miesiąc, tuż przed towarzyskim meczem reprezentacji Polski z Litwą, na PGE Narodowym uroczyście zostanie zaprezentowana Aleja Gwiazd Piłki Nożnej, która swój początek będzie miała od pomnika trenera Kazimierza Górskiego. 12 czerwca więc kibice biało-czerwonych będą mogli oglądać tablice wykonane z brązu z odciskami legend naszej drużyny narodowej. 8 maja odbyła się konferencja, która była poświęcona temu wydarzeniu, a udział w niej wzięli m.in. Grzegorz Lato, Jan Tomaszewski czy Władysław Żmuda.Fundacja Aleja Gwiazd powstała z wielkiej pasji, a także chęci aktywnej promocji i upowszechniania sportu i kultury fizycznej. Jednym z najważniejszych projektów, który został zrealizowany przez twórców Fundacji Aleja Gwiazd Pawła Wachowiaka i Sławomira Jachimowskiego jest Aleja Gwiazd Siatkówki. – Od 2003 roku realizujemy ten projekt i na tę chwilę możemy pochwalić się, że w alei znajdują się 64 tablice z odciskami dłoni najwybitniejszych polskich siatkarzy i z całego świata. Już niedługo przed nami kolejna edycja i następne znajdą się w Katowicach – powiedział Sławomir Jachimowski.Aleja Gwiazd Siatkówki w Katowicach cieszy się sporym zainteresowaniem, więc Fundacja postanowiła rozszerzyć swoją działalność i stworzyć Aleję Gwiazd Piłki Nożnej, która swoje miejsce będzie miała na głównej promenadzie okalającej stadion PGE Narodowy. – W listopadzie ubiegłego roku wpadłem na pomysł, żeby poszerzyć projekt i uhonorować ludzi, którzy dostarczali nam mnóstwo sportowych emocji. Bardzo cieszę się, że 12 czerwca uroczyście zaprezentujemy odciski zawodników. Na tym wspaniałym obiekcie zaczniemy od stóp pomnika Kazimierza Górskiego i mam nadzieję, że corocznie będziemy powiększać liczbę tablic. Do zagospodarowania jest kilometr, więc może pojawić ich się bardzo dużo. W tym roku planujemy odsłonić ich osiem – powiedział na wtorkowej konferencji Sławomir Jachimowski.Jednym z uhonorowanych zawodników jest Jan Tomaszewski, legendarny bramkarz reprezentacji Polski, który odcisnął nie tylko stopę, ale – jak na bramkarza przystało – również swoją dłoń. – Chciałbym podziękować za zaproszenie. Mam ogromną satysfakcję, bo ten odcisk świadczy o tym, że my, Orły trenera Kazimierza Górskiego, zdobyliśmy miejsca w sercach kibiców. A tego nie można kupić za żadne pieniądze. Chciałbym życzyć, aby Aleja Gwiazd Piłki Nożnej po mistrzostwach świata w Rosji powiększyła się o kolejne nazwiska. Naszym młodszym na mundialu życzę medalu i oby tak się stało – powiedział były golkiper Jan Tomaszewski.Tablice w Alei Gwiazd Piłki Nożnej na PGE Narodowym 2018 :– Pośmiertnie Gerard Cieślik– Pośmiertnie Kazimierz Deyna– Pośmiertnie Włodzimierz Smolarek– Włodzimierz Lubański– Grzegorz Lato– Władysław Żmuda– Jan Tomaszewski– Zbigniew Boniekfot. www.pgenarodowy.pl 

