Do końca tego sezonu prawa do pokazywania Ligi Mistrzów miała stacja nc+, ale na trzy kolejne lata Champions League oraz Liga Europy trafiły do Polsatu. Telewizja już ogłosiła, że otworzy kanały premium, dzięki którym kibice będą mogli obejrzeć wszystkie spotkania każdej kolejki LM na żywo (8 spotkań na żywo w dniu meczowym, 16 w każdej kolejce fazy grupowej).UEFA wymaga jednak, by jeden mecz pokazywany był w otwartej telewizji. Możliwy jest więc scenariusz, w którym Polsat sprzeda sublicencję np. Telewizji Polskiej. – W ciągu kilku tygodni przedstawimy ofertę – powiedział Maciej Stec, członek zarządu Grupy Cyfrowy Polsat. TVP już w bieżącym sezonie pokazuje środowe spotkania. Jak poinformował portal wirtualnemedia.pl takie rozwiązanie interesuje szefów TVP, choć zaznaczono także, że żadne rozmowy w tej sprawie jeszcze się nie zaczęły.Dzięki zmianom, które zostały wprowadzone od przyszłego sezonu Ligi Mistrzów fani będą mogli obejrzeć wszystkie spotkania na żywo. Stanie się tak, ponieważ UEFA postanowiła rozgrywać mecze o dwóch godzinach. Połowa zacznie się o 18.55, a reszta o 21.