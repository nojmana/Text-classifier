Dołącz do Orłów Harnasia, drużyny prawdziwych kibiców, i przeżywaj niesamowite chwile z Biało-Czerwonymi! >>We wtorkowe przedpołudnie 41-latek został oficjalnie przedstawiony jako nowy szkoleniowiec zespołu. – Wiedziałem, że przyjdzie taki moment, w którym zostanę trenerem Lecha. Wiedziałem też, że będzie to trudny czas. Nie spodziewałem się jednak, że aż tak – przyznał Serb, który od ponad dekady mieszka w Polsce.Wiceprezes Piotr Rutkowski odpowiedzialność za nieudany sezon wziął na swoje barki, ale dodał, że wbrew oczekiwaniom kibiców wyartykułowanym podczas niedzielnego meczu z Legią (walkower 0:3), nie zamierza podawać się do dymisji. Teraz całą wiarę pokłada w nowym trenerze.– Zespół legł w gruzach – stwierdził bez ogródek Djurdjević. Taki już właśnie jest: bezkompromisowy. Zawsze mówi szczerze, jak jest. – Brakuje liderów. W ostatnich meczach najlepszy na boisku był Kamil Jóźwiak. Z jednej strony to dobrze, bo jest naszym wychowankiem, ale z drugiej ci, na których liczono najbardziej, byli nieobecni. Trzeba ich zmusić do wzięcia odpowiedzialności za grę – diagnozował.Określił też najbliższe priorytety. – Nie wszyscy w drużynie wiedzą, czym jest ten klub. To trzeba szybko zmienić. Gdy w niedzielę wracałem autem po meczu z Legią, mijałem kibiców i widziałem, jak wyglądali, jak byli załamani. W pierwszej kolejności chcemy przywrócić im radość. To najważniejsze – opowiadał „Djuka”. A na koniec dodał: – Dość pieprzenia, pora do roboty!