Były już napastnik Cracovii, Krzysztof Piątek, który znalazł się na wstępnej liście piłkarzy powołanych na mundial w Rosji przez Adama Nawałkę, podpisał czteroletni kontrakt z włoską Genoą. Oznacza to, że polska kolonia w Serie A została powiększona o kolejnego zawodnika z naszego kraju. Piątek ma za sobą znakomity sezon w LOTTO Ekstraklasie. 22-latek zagrał w 36. ligowych meczach w barwach Cracovii, w których zdobył aż 21 bramek. Bardzo dobra postawa napastnika na polskich boiskach nie umknęła uwadze selekcjonera Adama Nawałki, który umieścił go na wstępnej 35-osobowej liście piłkarzy powołanych na tegoroczne mistrzostwa świata w Rosji. Piątek, razem z Damianem Kądziorem i Maciejem Makuszewskim, został skreślony jeszcze przed przyjazdem piłkarzy na obóz regeneracyjny w Juracie, ale był to dla niego jasny sygnał, że reprezentacja Polski w najbliższym czasie stoi przed nim otworem.W nowym sezonie snajper urodzony w Dzierżoniowie rozpocznie kolejny etap swojej kariery, tym razem zagraniczny. W piątek podpisał on bowiem czteroletni kontrakt z dwunastym zespołem ostatnich rozgrywek włoskiej Serie A, klubem Genoa CFC.📢 OFICJALNIE: Krzysztof Piątek zamienia najstarszy klub sportowy w Polsce 🇵🇱 na najstarszy klub piłkarski we Włoszech 🇮🇹- @GenoaCFC ‼️Piona ✋, dziękujemy za wszystko i życzymy powodzenia w @SerieA_TIM 🔥➡️ https://t.co/GVOnaE48RM pic.twitter.com/wstXu3cVyT— CRACOVIA (@MKSCracoviaSSA) June 8, 2018Według nieoficjalnych informacji zespół z ligi włoskiej zapłaci Cracovii 4 miliony euro plus bonusy, a cały transfer ma zamknąć się w sumie 5 milionów euro. Przypomnijmy, że za identyczną kwotę kilka dobrych lat temu z Lecha Poznań do Borussii Dortmund przechodził Robert Lewandowski. Piątek na pewno marzy o rozwoju swojej kariery w podobny sposób do obecnego kapitana narodowej reprezentacji.Krakowianie solidnie zarobili więc na napastniku, którego latem 2016 roku kupili z Zagłębia Lubin za 400 tysięcy euro.Genoa w ostatnim sezonie Serie A zajęła dwunastą pozycję w tabeli, mając sześć punktów przewagi nad strefą spadkową. Miała jednak ewidentny problem ze zdobywaniem bramek. Aż 15 na pozostałych 19 ligowych zespołów strzeliło więcej goli od ekipy prowadzonej przez trenera Davide Ballardiniego.Piątek został trzecim polskim piłkarzem, który w ostatnich dniach przeniósł się na Półwysep Apeniński. Wcześniej, uczynili to: Michał Marcjanik, który podpisał kontrakt z wracającym do Serie A Empoli oraz Arkadiusz Reca, który związał się umową z Atalantą Bergamo.Polska kolonia w najwyższej klasie rozgrywkowej we Włoszech powiększyła się do czternastu piłkarzy, a wciąż może wzrosnąć przynajmniej o kolejnych trzech. W barażu o awans do Serie A walczy jeszcze Palermo. W klubie z Sycylii występują Paweł Dawidowicz, Radosław Murawski oraz Przemysław Szymiński. 

