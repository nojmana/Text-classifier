Poniedziałkową konferencją prasową selekcjonera Adama Nawałki rozpoczął się ostatni etap przygotowań do mistrzostw świata, który reprezentacja Polski spędza w Arłamowie. Podczas rozmowy z dziennikarzami trener biało-czerwonych poruszył m.in. kwestie przygotowań poszczególnych piłkarzy. Zwrócił uwagę na Arkadiusza Milika i Jakuba Błaszczykowskiego, którzy wciąż nie są gotowi na 90 minut rywalizacji na pełnych obrotach. Na początku konferencji selekcjoner podsumował tygodniowy obóz regeneracyjny w Juracie. – Zgrupowanie w Juracie było bardzo wartościowe. Zawodnicy mogli po bardzo długim sezonie zregenerować siły, wyleczyć kontuzje. Udało się rozwinąć także sprawy szkoleniowe. Treningi miały charakter aktywnego wypoczynku, ale zrobiliśmy bardzo dużo, m.in. podbudowę tlenowa wśród piłkarzy. Na pewno nie byliśmy w Juracie tylko po to, by pojeździć sobie na rowerach. Sprawdziliśmy to dwa lata temu przed Euro 2016. Co jest niezwykle ważne, podbudowa musi być regularnie prowadzona, by akumulatory były naładowane na mundial w Rosji – powiedział z pełnym przekonaniem Adam Nawałka.– Od strony sportowej zgrupowanie w Juracie było równie udane. Dało nam bardzo dużo informacji dodatkowych o zawodnikach. Uważnie wszystkich obserwujemy. Dziewięciu piłkarzy będzie musiało wrócić do domu już na początku czerwca. Muszę to wziąć na klatkę, po konsultacjach ze sztabem podejmę ostateczną decyzję. Zdrowa rywalizacja, tym bardziej w sporcie, wpływa na progres i wierzę, że tak to będzie wyglądało na tym zgrupowaniu – dodał.Polski trener zwrócił również uwagę na ogólny plan treningowy, który jak dotąd realizowany jest we wszystkich aspektach. – Nasze przygotowania do mundialu są dopięte w każdym calu. Jeśli chodzi o motorykę, to mamy sprawdzony plan. To, co było przed Euro, zostanie powtórzone, choć pewne korekty zawsze muszą być i będą. Jeszcze większa indywidualizacja w budowaniu siły, mocy. Dużo większą uwagę zwracaliśmy w Juracie na podbudowę tlenową i mam nadzieję, że to przyniesie efekty. Pod względem taktycznym mamy jeszcze wiele treningów i maksymalnie ten czas wykorzystamy – określił Nawałka.Następnie, selekcjoner reprezentacji Polski przeszedł do konkretów i rozliczył się z poszczególnymi nazwiskami piłkarzy, którzy w Juracie narzekali na różne bóle, a także tych, którzy nie są jeszcze w stu procentach przygotowani na walkę w pełnym wymiarze czasowym.– Michał Pazdan będzie gotowy do treningów od pierwszego dnia. Z Kamilem Glikiem też mam nadzieję, że będzie wszystko w porządku. Wykorzystał czas na leczenie, wiele godzin poświęcił na to, by wrócić do zdrowia. Jutro po jego przyjeździe nastąpi pierwsza konsultacja z doktorem i będziemy wiedzieć więcej. Na drobne infekcje narzekali Karol Linetty i Dawid Kownacki, ale również ich sytuację monitorujemy na bieżąco – zaznaczył Nawałka.– Chciałbym odnieść się także do Arkadiusza Milika i Jakuba Błaszczykowskiego. Wiemy, że mieli trochę więcej kłopotów ze zdrowiem, ale w klubie wykonali świetną pracę. Strategia wprowadzania do gry była na świetnym poziomie, widać to również na boisku. Temu służyła także gra kontrolna i było widać wysoki poziom wytrenowania Arka. Nie uważam jednak, że już może grać 90 minut. Prezentował się dobrze w mobilności, szybkości i mamy jeszcze czas, by poprawić jego wydolność, by mógł zagrać cały mecz. Co do Kuby, to rozmawiałem z trenerem Wolfsburga. Była to bardzo sympatyczna rozmowa z Bruno Labbadią, który pozytywnie wypowiadał się o poziomie wytrenowania Kuby. Najbliższy czas wykorzystamy odpowiednio i mam nadzieję, że nic się nie wydarzy, co mogłoby popsuć nasz plan – dodał trener biało-czerwonych.Piłkarze zaczną pojawiać się w Arłamowie już we wtorek rano. W tym czasie do kolegów dołączą dwaj ostatni zawodnicy, których brakowało na obozie w Juracie. To kapitan biało-czerwonych, Robert Lewandowski oraz obrońca Borussii Dortmund, Łukasz Piszczek.W Bieszczadach nie będzie już czasu na zabawę, bowiem tam odbywać się będą właściwe treningi przed wylotem do Rosji. W trakcie zgrupowania – 4 czerwca – selekcjoner Adam Nawałka ogłosi ostateczną, 23-osobową kadrę na mistrzostwa świata. Przed podróżą na Wschód jego drużynę czekają jeszcze dwa mecze towarzyskie. 8 czerwca polska kadra zmierzymy się w Poznaniu z reprezentacją Chile, a cztery dni później zagra w Warszawie z Litwą.Kolejnego dnia nasi zawodnicy wylecą do Rosji. Tam biało-czerwoni, w fazie grupowej mundialu, zmierzą się z Senegalem (19 czerwca w Moskwie), Kolumbią (24 czerwca w Kazaniu) i Japonią (28 czerwca w Wołgogradzie).źródło: www.laczynaspilka.pl 

