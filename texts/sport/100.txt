To wiadomość, która zszokowała Kolumbijczyków. Na piątkowym treningu Frank Fabra doznał poważnego urazu, bo zerwał przednie więzadła krzyżowe lewego kolana. W związku z tym czeka go operacja i kilka miesięcy przerwy, a wyjazd na mundial do Rosji jest wykluczony. W sobotę rano zostały wykonane szczegółowe badania, które potwierdziły pierwotne obawy lekarzy Kolumbijczyków.Uraz podstawowego lewego obrońcy Los Cafeteros wywołał wielki smutek w reprezentacji Kolumbii. Nie dość, że był piłkarzem, którym miał pewne miejsce w składzie, to jeszcze jedną z najważniejszych postaci w szatni. Koledzy określali go jako jednego z największych żartownisiów, odpowiadających za znakomitą atmosferę. Również miał wiele do powiedzenia pośród najważniejszych piłkarzy, a Radamel Falcao czy James Rodriguez siedzieli z nim przy stoliku podczas posiłków. Ostatnie godziny Fabra spędził w otoczeniu piłkarzy, lekarzy i sztabu szkoleniowego, który już zdążył pożegnać 27-letniego obrońcę Boca Juniors.W najbliższych godzinach w trybie pilnym Jose Nestor Pekerman i jego asystenci wykreślą Fabrę z ostatecznej listy 23 piłkarzy, którzy zagrają na mistrzostwach świata i zastanowią się, kogo powołać w jego miejsce z listy rezerwowych. Wśród kandydatów, żeby zastąpić go na liście są m.in. 34-letni Farid Diaz z paragwajskiego Olimpia Asuncion oraz 28-letni William Tesillo z kolumbijskiego Independiente Santa Fe.W podstawowym składzie 19-krotnego reprezentanta Kolumbii na lewej obronie powinien jednak zastąpić Johan Mojica z Girony, który był jednym z odkryć ligi hiszpańskiej. 26-latek ma za sobą fantastyczny sezon, ale w drużynie narodowej zagrał dopiero cztery razy. Sztab był jednak bardzo zadowolony z postępów, jakie robi, bo był dla Fabry równorzędnym konkurentem. Co to może oznaczać dla Polski? Mojica jest piłkarzem, który znakomicie atakuje i często grywa również jako wahadłowy albo lewoskrzydłowy. Natomiast w obronie nie jest już tak doskonały i często zdarzają mu się błędy w ustawieniu, co może oznaczać szansę dla piłkarzy Adama Nawałki.