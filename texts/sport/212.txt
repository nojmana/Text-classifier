W ostatnich miesiącach Włosi płakali przez Gianluigiego Buffona trzy razy. Najpierw – gdy widzieli łzy w jego oczach po przegranych barażach o awans na mistrzostwa świata; potem – gdy dostał czerwoną kartkę w ćwierćfinale LM z Realem Madryt, a dziś – ponieważ ogłosił, że to koniec jego przygody z Juventusem. Tylko jeden zawodnik mógłby w tak krótkim czasie doprowadzić szalonych na punkcie Calcio Włochów do takiego stanu. Buffon to nie tylko symbol potęgi włoskiej piłki z początku XXI wieku, łącznik pokoleń, prawdziwy dżentelmen, ale także fantastyczny sportowiec. Wystarczy przyjrzeć się fragmentowi długiej listy jego osiągnięć:– 21 trofeów wywalczonych z Juventusem: 11x scudetto, 4x Puchar Włoch, 5x Superpuchar Włoch, 1x mistrzostwo Serie B,– Najdłużej utrzymane czyste konto w historii Serie A – 974 minuty,– 300 czystych kont w 655 meczach,– Najwięcej wywalczonych mistrzostw Włoch w historii: 11,– Najwięcej występów w reprezentacji Włoch: 176,– Mistrzostwo świata w 2006 roku.Urodzony, by graćMłody Gigi już na starcie miał dużą przewagę nad rówieśnikami – pochodzi z wyjątkowo usportowionej rodziny. Jego matka zajmowała się rzutem dyskiem, a ojciec podnosił ciężary. Obie siostry były siatkarkami, a wujek – koszykarzem. Co więcej, były bramkarz między innymi Interu i Milanu, Lorenzo Buffon, był kuzynem jego dziadka. W takiej rodzinie trudno o to, by nie zainteresować się sportem. W 1990 roku Gianluigiemu spodobała się pozycja bramkarza. „Odwróciłem się plecami do bramki, obiecałem sobie, że będę na nią patrzeć jak najrzadziej. Przysięgałem, że będę jej bronić aż do końca, aż moje nogi, głowa i serce pozwolą” – wspominał później. Duże włoskie kluby szybko poznały się na jego talencie. Już jako 13-latek mógł wybierać między ofertami z Bologni, Milanu i Parmy. Wybrał tę ostatnią, co było świetną decyzją – to stąd w wieku 23 lat został sprzedany do Juventusu za rekordowe 52 mln dolarów (do tej pory nikt nie zapłacił więcej za bramkarza).Klasa, klasa i jeszcze raz klasaUznanie do Buffona nie wzięło się tylko z jego nieprzeciętnych umiejętności – został on także prawdziwym symbolem Juventusu. Był jednym z niewielu czołowych graczy Starej Damy, którzy w 2006 roku zdecydowali się zostać w klubie po skandalu calciopoli, który ujawnił wielkie nieprawidłowości we włoskiej piłce. Turyńczycy zostali wtedy zdegradowani do Serie B i odjęto im dziewięć punktów, a także odebrano tytuł mistrzowski. To był dla Buffona wyjątkowo trudny okres, bo wcześniej zmagał się z depresją, na którą wpływ miały… gorsze wyniki Juve. Cierpliwość jednak popłaciła, bo wtedy przyszedł lepszy etap jego kariery. Najpierw sięgnął z reprezentacją po upragnione mistrzostwo świata, a potem, z roku na rok, Juventus coraz wyraźniej zaznaczał swoją dominację we włoskiej piłce. Przed kilkoma dniami bianconeri wywalczyli siódmy mistrzowski tytuł z rzędu.W tym czasie Buffon zapracował nie tylko na miano jednego z czołowych golkiperów świata, ale także zawodnika, który zawsze gra w duchu fair play, człowieka, który zawsze poda rękę przeciwnikowi po porażce. Podobnie jak Zinedine Zidane był symbolem pewnej epoki i podobnie jak Francuz, przygodę z międzynarodową piłką skończył w taki sam sposób – zupełnie do siebie niepodobny, bo w atmosferze skandalu. W ćwierćfinale Ligi Mistrzów podbiegł do sędziego i krzycząc prosto w twarz, obrażał go, za co został wyrzucony z boiska. Łatkę boiskowego eleganta jednak trudno od niego odczepić. Świadczą o tym wypowiedzi wielkich piłkarzy z jego epoki:„To najlepszy bramkarz, z którym musiałem się zmierzyć. Kiedy grałem w Juventusie, mieliśmy w obronie Cannavaro i Thurama. Przebicie się przez nich graniczyło z cudem, a co dopiero, jeśli dołożymy do tego Buffona w bramce!” (Zlatan Ibrahimović)„Poznałem wielu dobrych bramkarzy. Każdy z nich miewał jednak lepsze i gorsze okresy. Tylko jeden utrzymywał wysoką formę przez cały czas – Gianluigi Buffon (Ronaldinho)„Przyglądać się, jak trenuje i jak się przygotowuje do meczu – to było coś. Ten facet nie ma słabości” (Andrea Pirlo)„To dla mnie prawdziwa marka. Kiedy zaczynałem grać, marzyłem, by być taki, jak on” (Iker Casillas).Szczęsny naturalnym następcąW Juventusie od dłuższego czasu przygotowywano się do odejścia Buffona. W ostatnim roku do roli jego następcy przygotowywano Wojciecha Szczęsnego. Polak dostawał zadziwiająco dużo szans na grę i w tym sezonie bronił prawie równie często, jak Włoch. – Nasze relacje – prywatne i sportowe – są serdeczne. Fakt, że mogę się od niego uczyć to powód do dumy. To żaden wstyd mówić o sobie "uczeń Buffona" – chyba każdy bramkarz chciałby być na moim miejscu. Jesteśmy dobrymi kolegami, chciałbym, żeby grał dalej. Bo przede wszystkim dużo daje drużynie w szatni jako kapitan oraz na boisku – mówił Szczęsny w wywiadzie dla „Przeglądu Sportowego”. Władze Juventusu nie pozostawiają jednak nic przypadkowi i już pracują nad sprowadzeniem Polakowi rywala. Jak informują bardzo wiarygodne włoskie źródła, Mattia Perin z Genoi jest już całkowicie dogadany ze Starą Damą. Transfer dotychczasowego bramkarza Genoi do Juventusu może być niejasny z wielu względów. M.in. dlatego, że to Wojciech Szczęsny jest traktowany jako naturalny następca Buffona i przygotowywany do naturalnej pozycji numer 1 w bramce bianconerich. Natomiast Perin nie jest zawodnikiem z kategorii tych, którzy przed Szczęsnym byli w Juventusie numerem 2 i z tą rolą byli pogodzeni. 25-letni golkiper przez lata uważany był za jednego z naturalnych kandydatów do przejęcia schedy po Buffonie w kadrze Włoch, dopóki światu nie objawił się talent Gianluigiego Donnarummy. Jednak biorąc pod uwagę słabszą dyspozycję 19-latka w ostatnich tygodniach, nie było takie pewne, aby Perin stał na straconej pozycji w tym wyścigu. Przez lata w Genoi stał się jej silnym punktem i raczej oczekiwano, że przejdzie do klubu pokroju Napoli, które od kilku lat poszukuje zmiennika Pepe Reiny. Trudno też przewidywać, że Perin będzie zadowolony z gry jedynie w Pucharze Włoch – bo w Juventusie (nie licząc końcówki tego sezonu) tradycją jest pozostawienie tych właśnie rozgrywek w gestii drugiego golkipera.Gdy Buffon jako 13-latek trafił do juniorów Parmy, podczas jednego z treningów chłopcy usłyszeli od trenera: Widzicie? Uczcie się od tego chłopaka. Kiedyś to on zagra w reprezentacji! I przez 20 lat będzie bronić w Serie A!”. Żartobliwa przepowiednia Ermesa Fulgoniego, który jako wzór do naśladowania stawiał Buffona, sprawdziła się. Choć trener chyba sam nie wierzył, że jego słowa mają taką moc.Współpraca Dominik Mucha