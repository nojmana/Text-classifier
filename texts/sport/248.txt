Od teraz Adam Nawałka będzie systematycznie zmniejszać kadrę. 18 maja grupa będzie liczyć już tylko 28 zawodników, którzy będą już bezpośrednio walczyć pod okiem trenera o wyjazd na MŚ podczas obozów w Juracie i Arłamowie. Do samolotu odlatującego 13 czerwca na wschód wejdzie ostatecznie tylko 23 graczy.Kiedy patrzymy na szeroki skład reprezentacji, największym brakującym nazwiskiem jest Jakub Świerczok. Odkąd były snajper Zagłębia Lubin wywalczył miejsce w składzie Łudogorca Razgrad, strzela gole jak na zawołanie. W 10 występach uzyskał siedem bramek - wszystkie w ciągu ostatnich sześciu meczów. Na nieszczęście 25-latka napastnicy, którzy walczą o przepustkę na mundial, również prezentują w ostatnim czasie wysoką formę. Zwłaszcza Kamil Wilczek, który trafił do siatki osiem razy w siedmiu ligowych spotkaniach. Dorzucił także dwa trafienia w półfinale krajowego pucharu i następne dwa w zwycięskim finale. Żaden inny polski piłkarz nie był w tym okresie tak skuteczny. I to Wilczek wskoczył do kadry.Pytanie, ilu z nich, trzech czy czterech, selekcjoner ostatecznie zabierze do Rosji. Dwa miejsca są zajęte przez Roberta Lewandowskiego i Arkadiusza Milika. Nawałka będzie chciał też postawić na przyszłościowego, 21-letniego Dawida Kownackiego, który może zagrać z przodu na kilku pozycjach. Co dalej? Rywalizacja jest zacięta. Od Świerczoka w kadrze lepiej wypadał Łukasz Teodorczyk, który także przebudził się w 2018 roku, więc to on znalazł się w 35-osobowej kadrze. Czy dziwi obecność Krzysztofa Piątka? Na pewno nie szokuje. Jedynemu napastnikowi z Ekstraklasy, wciąż bijącemu się o koronę króla strzelców (20 goli przy 24 Carlitosa), sztab przygląda się od dłuższego czasu. Nawałka zastanawiał się, czy zaprosić go na marcowe zgrupowanie. Szanse 22-latka na wyjazd do Rosji są jednak małe.Największym wygranym jest natomiast Jan Bednarek, którego jeszcze kilka miesięcy temu nikt nie wskazywał jako kandydata na mundial. Były defensor Lecha wywalczył miejsce w podstawowym składzie Southampton i zbiera dobre recenzje. Bednarek ma też dodatkowy plus - w klubie gra w systemie z trzema obrońcami, a ostatnio Adam Nawałka namiętnie testował właśnie taką taktykę.Miejsca w szerokiej kadrze nie wywalczył testowany w ostatnich towarzyskich grach Taras Romanczuk. Świeżo upieczony reprezentant Polski przegrał rywalizację z Pawłem Dawidowiczem. Na swoją szansę zasłużyli także młodzi ligowcy z Ekstraklasy: Przemysław Frankowski, Sebastian Szymański i Szymon Żurkowski.Szeroka kadra Polski na mistrzostwa świata w Rosji:Bramkarze: Bartosz Białkowski (Ipswich Town), Łukasz Fabiański (Swansea City), Łukasz Skorupski (AS Roma), Wojciech Szczęsny (Juventus).Obrońcy: Jan Bednarek (Southampton FC), Bartosz Bereszyński (Sampdoria Genua), Thiago Cionek (SPAL), Kamil Glik (AS Monaco), Artur Jędrzejczyk (Legia Warszawa), Marcin Kamiński (VfB Stuttgart), Tomasz Kędziora (Dynamo Kijów), Michał Pazdan (Legia Warszawa), Łukasz Piszczek (Borussia Dortmund).Pomocnicy: Jakub Błaszczykowski (VfL Wolfsburg), Paweł Dawidowicz (US Palermo), Przemysław Frankowski (Jagiellonia Białystok), Jacek Góralski (Łudogorec Razgrad), Kamil Grosicki (Hull City), Damian Kądzior (Górnik Zabrze), Grzegorz Krychowiak (West Bromwich Albion), Rafał Kurzawa (Górnik Zabrze), Karol Linetty (Sampdoria Genua), Maciej Makuszewski (Lech Poznań), Krzysztof Mączyński (Legia Warszawa), Sławomir Peszko (Lechia Gdańsk), Maciej Rybus (Lokomotiw Moskwa), Sebastian Szymański (Legia Warszawa), Piotr Zieliński (SSC Napoli), Szymon Żurkowski (Górnik Zabrze).Napastnicy: Dawid Kownacki (Sampdoria Genua), Robert Lewandowski (Bayern Monachium), Arkadiusz Milik (SSC Napoli), Krzysztof Piątek (Cracovia), Łukasz Teodorczyk (RSC Anderlecht), Kamil Wilczek (Broendby Kopenhaga).