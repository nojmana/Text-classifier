Klub swoją decyzję ogłosił na Facebooku na 24 godziny przed otwarciem ambasady USA w tym mieście. Informacja brzmi tak nieprawdopodobnie, że rodzi się pytanie, czy nie mamy do czynienia z atakiem hakerskim na fanpejdż Beitaru. Póki co klub w żaden sposób nie zdementował jednak słów zawartych w oświadczeniu."Jerozolima czekała 70 lat na międzynarodowe uznanie. Dopiero prezydent Trump pokazał odwagę i prawdziwą miłość dla obywateli Izraela i ich stolicy. Beitar, jeden z najbardziej znanych symboli miasta, czuje się szczęśliwy honorując prezydenta USA za jego wsparcie. Prezes i właściciel klubu, Eli Tabib, wraz z dyrektorem wykonawczym Eli Ohaną, zdecydowali, by do nazwy dodać nazwisko człowieka, który podjął historyczną decyzję i od tej chwili klub będzie się nazywać Beitar Trump Jerozolima" - czytamy w oświadczeniu Beitaru na oficjalnym profilu klubu na Facebooku.Na czym polega całe zamieszanie w sprawie uznania przez USA Jerozolimy za stolicę Izraela? W grudniu ubiegłego roku Donald Trump poinformował, że nakazał Departamentowi Stanu przygotowanie przeniesienia amerykańskiej ambasady z Tel Awiwu do Jerozolimy. Wskazał, że w Jerozolimie znajduje się izraelski parlament i Sąd Najwyższy. Podkreślił również wolę Stanów Zjednoczonych, by pomagać w osiągnięciu porozumienia w konflikcie bliskowschodnim, możliwego do zaakceptowania dla obu stron.Społeczność międzynarodowa nie uznaje Jerozolimy za stolicę Izraela, a prawie 90 ambasad mieści się w Tel Awiwie. Izrael kontroluje Jerozolimę od 1967 roku, gdy w trakcie wojny sześciodniowej zajął wschodnią część miasta.Decyzja Trumpa wywołała gigantyczne zamieszki na ulicach izraelskich miast. W Betlejem wściekły tłum starł się z policją, a palestyński Hamas wezwał dziś do nowego powstania przeciwko Izraelowi. Duża część dyplomatycznego świata także opowiedziała się przeciwko Trumpowi, twierdząc, że to gigantyczny krok do tyłu w wysiłkach na rzecz pokoju. Zgromadzenie Ogólne Narodów Zjednoczonych przyjęło uchwałę żądającą odwołania decyzji prezydenta USA Donalda Trumpa o oficjalnym uznaniu Jerozolimy za stolicę Izraela, mimo iż Trump ostrzegł wcześniej, że państwa, które poprą uchwałę, narażą się na anulowanie pomocy finansowej udzielanej im przez USA.Sama decyzja Trumpa to cios w świat arabski, bowiem od lat to Palestyna domaga się, by Jerozolima została uznana za jej stolicę.