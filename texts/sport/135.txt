Podobno mieli być futbolową wunderwaffe Argentyny. A są wściekli, zażenowani i rozbici. Selekcjoner wygrzewa się w Hiszpanii z garstką wybrańców grających na co dzień w Europie, a oni od kilkunastu dni siedzą na prowincji, odizolowani od świata na wysokości 2,5 tysiąca metrów. Nie mają kontaktu z rodzinami, działacze przestali płacić za ich hotel. Jeśli są głodni, muszą sami zrobić zakupy i ugotować posiłek. Jakiś dziennikarz nazwał ich „Kadrą Widmo”, bo nikt nie wie, co się właściwie z nimi dzieje. Prawdę mówiąc, nikogo to nie obchodziło. Działacze martwili się bardziej, czy wiatr odnowy w osobie powracającego do kraju byłego prezydenta Juana Perona nie przewróci ich stołków, a kibice nie mieli pojęcia o istnieniu alternatywnej reprezentacji Argentyny. A taka była.Mecz na szczycieLipcowy, chłodny wieczór w 1973 roku w Buenos Aires. Siedziba AFA, czyli Argentyńskiej Federacji Piłkarskiej, sprawia wrażenie opustoszałej, choć w niewielkim pokoiku dwóch mężczyzn prowadzi ostrą dyskusję. Słońce zachodzi. 46-letniemu wówczas Miguelowi Ubaldo Ignomiriello, specjaliście od pracy z młodzieżą, selekcjoner reprezentacji Argentyny Enrique Omar Sivori każe zbudować alternatywną drużynę narodową, której zadanie jest tylko jedno: wygrać w La Paz. Na wysokości 3637 metrów. To tak, jakby na szczycie Rysów postawić pionowo na sobie pięć Pałaców Kultury, a na szczycie tej konstrukcji zbudować boisko i kazać komuś grać w piłkę. Misja dla samobójców. Ignomiriello otrzymał najdziwniejsze zadanie w swojej przygodzie z futbolem: zaleczyć ranę, przez którą zakochany w piłce naród od czterech lat krwawił. – W 1969 roku reprezentacja Argentyny przegrała w La Paz z Boliwią 1:3 i przepadła w eliminacjach do mundialu w Meksyku. To był pierwszy i ostatni raz, kiedy nie zakwalifikowaliśmy się na tę imprezę (Argentyny nie było także na mistrzostwach świata w 1950 i 1954 r., była to jednak decyzja Juana Perona, który obawiał się, że ewentualna porażka piłkarzy, kreowanych w kraju na najlepszych na świecie, może mieć negatywny skutek propagandowy – przyp. MB). Kiedy po czterech latach znowu trafiliśmy na tego rywala, baliśmy się, że historia się powtórzy. Dlatego powstała „Kadra Widmo” – opowiada w filmie dokumentalnym „La Seleccion Fantasma, el eqipo olvidado” Ignomiriello.Hotel zapomniany przez BogaNa 45 dni przed zaplanowanym na 23 września 1973 roku spotkaniem w La Paz, złożona z młodych ligowców drużyna wyleciała z Buenos Aires w góry. Lotnisko w San Salvador de Jujuy nawet przy dużej dozie dobrej woli ciężko nazwać ważnym węzłem komunikacyjnym. Obecnie ląduje tu nieco ponad dwadzieścia samolotów tygodniowo. Tyle, co każdego dnia w Modlinie. Dla kadry prowadzonej przez Ignomiriello, to było jednak na długo ostatnie wspomnienie cywilizacji. Kiedy przesiedli się do mikrobusa, który zawiózł ich do nowego domu, Tilcary, musieli pożegnać wielkomiejskie przyzwyczajenia. W tym niewielkim miasteczku był jeden jedyny hotel, o którym późniejszy mistrz świata Mario Kempes napisał w swojej autobiografii, że był „zapomniany przez Boga i ludzi”.Jeden zawodnik wyjechał, nie wytrzymując fatalnych warunków, wysokości i izolacji. Drugi tak marudził, że został wyrzucony. Pozostali wzięli wielkie arkusze białego papieru, zwinęli je w stożki i wycięli dziury na oczy. „Skoro jesteśmy duchami, powinniśmy wyglądać jak duchy”, stwierdzili. I ustawili się do zdjęcia. Poczucie humoru trzymało zespół w zdrowiu psychicznym. – Przede wszystkim chodziło jednak o to, żeby wysłać sygnał do kraju, do tych wszystkich ludzi na nizinach. „Halo, tu jesteśmy! Będziemy was reprezentować w najważniejszym meczu czterolecia!” – opowiada Aldo Pedro Poy, ofensywny pomocnik.Wtedy to niewiele dało. Dopiero po 40 latach rodacy zaczęli odkrywać najdziwniejszą drużynę w historii „Albicelestes”. Drużynę, w której pierwsze kroki stawiało pięciu przyszłych mistrzów świata i bez której Argentyna straciłaby prawa do zorganizowania zwycięskiego dla siebie mundialu w 1978 roku.Wypompowywanie tlenuKiedy usiedliśmy z Juanem Ramonem Rochą w niewielkiej salce konferencyjnej na stadionie Ruchu przy ulicy Cichej w Chorzowie, w powietrzu czuć było historię. Trofea na ścianach przypominały o tłustych latach, ale przenikliwy, zmuszający nas do siedzenia przez dwie godziny w kurtkach, chłód i panujący nawet w środku dnia półmrok kazał się zastanowić, czy te dobre czasy jeszcze powrócą. Ostatni zespół pierwszej ligi balansuje na krawędzi bankructwa. Kibice pokładali ostatnią nadzieję w Argentyńczyku, ale niecierpliwy zarząd zwolnił go na początku rundy wiosennej. Głupota. Przecież nawet ściany, gdyby miały uszy, powinny nastawiać je mocniej, gdy przychodzi Rocha. Doświadczony szkoleniowiec odbył w życiu dziesiątki tysięcy rozmów na temat futbolu, ale kiedy usiedliśmy przy stole i zdradziliśmy mu, że chcemy rozmawiać o „Kadrze Widmo”, ożywił się. – Przez te 45 lat, które minęły od meczu w La Paz, nikt mnie o to nie pytał. A to chyba jedna z najbardziej niezwykłych piłkarskich historii na świecie – uśmiecha się 63-latek, który w 1973 roku był jednym z najmłodszych „duchów” w kadrze Ignomiriello. Kilka miesięcy po osiemnastych urodzinach przeżył najpiękniejszą przygodę życia, choć dla wielu kolegów 45 dni spędzonych w Andach na przygotowaniach do jednego spotkania było koszmarem, z którego nie mogli się otrząsnąć.– Wszyscy byli przerażeni perspektywą gry w La Paz. Dlatego postawiono na młodych ligowców, których można było skoszarować w górach na półtora miesiąca, tak aby się zaaklimatyzowali. Kiedy spotkaliśmy się w Buenos Aires, wszyscy byli szczęśliwi i podekscytowani. Ale szybko się okazało, że nie chodzi o zwykły mecz i nie czeka nas normalna praca. Na początek zaprowadzono nas do dużej, nowoczesnej kliniki – wspomina Rocha. – Wchodzę do małego pomieszczenia, w którym był tylko rowerek i kamera. Zamykają się za mną drzwi, doktor każe pedałować. Wypompowują tlen, aż jest go tak mało, jak na wysokości 4 tysięcy metrów. Nagrywają i analizują nasze reakcje. Dałem radę, ale dwóch czy trzech kolegów zaczęło się dusić i pluć krwią. Błyskawicznie zostali usunięci z kadry – dodaje jeden z szesnastu, którzy przeszli testy i zostali wysłani na północ. Do prowincji, w której na co dzień łatwiej spotkać lamę niż piłkarza.Kolegów znał tylko z gazetDla byłego trenera Ruchu Chorzów, wtedy utalentowanego lewego napastnika klubu Newell’s Old Boys z Rosario, niecodzienne przygody związane z kadrą nie były niczym zaskakującym. Jego droga do drużyny narodowej była wyjątkowo kręta. Nic dziwnego, że kiedy dostał powołanie na mecz z Boliwią, widział wszystko w różowych barwach. Koledzy marudzili, a on chodził z szerokim uśmiechem. 15 kwietnia tego samego roku zadebiutował w zespole narodowym w zremisowanym 1:1 sparingu z brazylijskim klubem Palmeiras. Wcześniej musiał jednak nasiedzieć się w hotelowym korytarzu dużo dłużej, niż półtorej godziny spędzone na boisku. – Miałem lecieć z młodzieżówką na turniej do Cannes, ale dzień przed wylotem Sivori, legenda, przyszedł na pożegnalną kolację: „Poleci was mniej, bo jeden zawodnik dostanie szansę debiutu w dorosłej kadrze. To Juan Ramon Rocha”. Zamurowało mnie, nie mogłem się ruszyć. Dwa lata wcześniej siedziałem w swoim miasteczku Santo Tome i przeglądałem gazety. Piłkarzy z reprezentacji znałem tylko ze zdjęć w magazynie „El Grafico”. A teraz miałem z nimi zagrać – opowiada trener Ruchu Chorzów.O 16.30 Daniel Carnevali, Enrique Wolff, Rene Houseman, Miguel Angel Brindisi i inne gwiazdy zaczęły pojawiać się w hotelu przed meczem z Palmeiras. Odbierali klucze do pokojów, wnosili walizki, podpisywali autografy kibicom. Nawet nie zauważyli osiemnastolatka, który od pięciu godzin siedział pod ścianą w recepcji bojąc się, żeby się nie spóźnić. W końcu ktoś się zreflektował: – A gdzie jest ten chłopak z młodzieżówki? Chyba miał z nami zagrać?Rocha, cały sztywny, tylko podniósł do góry drżącą rękę. Nie był w stanie nic powiedzieć. – Powiedzieli, że jesteśmy tacy sami. Że jedyna różnica jest taka, że oni są znani. Miałem spać spokojnie i przestać się stresować. Enrique Chazaretta wziął mnie do swojego pokoju, wyciągnął pomocną dłoń. Następnego dnia, w niedzielę, zadebiutowałem w kadrze. Po kilkunastu godzinach wsiadłem w samolot, żeby dołączyć do młodzieżówki. Podróż do Europy to była odyseja. Najpierw lot z Buenos Aires do Montevideo w Urugwaju. Z Montevideo do brazylijskiego Sao Paulo. Stamtąd do Rio de Janeiro. Później do Dakaru w Senegalu. Z Afryki dopiero do Paryża, stamtąd tylko krótki lot do Nicei i byłem na miejscu. Doleciałem dzień przed startem turnieju, nienadający się do niczego, bo zatrułem się jedzeniem w samolocie. W pierwszym meczu nawet nie zagrałem – opowiada ze śmiechem Rocha. Swoim charakterem zaimponował Ignomiriello jednak na tyle, że znalazł się wraz z Ricardo Bochinim z Independiente, Marcelo Trobbianim z Boca Juniors i Mario Kempesem z Instituto Cordoba w czwórce juniorów, którzy dostali zaproszenie do „Kadry Widmo”.Szatnia w szpitalu– Na miejscu mieliśmy tyle problemów, że sama wysokość okazała się najmniejszym z nich. Nikt się nie przejmował niedoborem tlenu, kiedy trzeba było trenować na klepisku, przebierać się w szpitalu i żywić tym, co sami ugotujemy – śmieje się Ruben „Hueso” Glaria, lewy obrońca San Lorenzo de Almagro, który miał wówczas 25 lat i był najstarszy z całego zespołu. Mimo swoich zaledwie 167 centymetrów wzrostu słynął z niebywałej siły w rękach, dzięki której wykonywane przez niego wrzuty z autu były niezwykle niebezpieczne dla rywali. Nigdy wcześniej ani nigdy później nie był powoływany do kadry. Pozostał jedynie duchem z „Kadry Widmo”.Łóżko, łazienka, białe ściany. Niedaleko dwa boiska, jedno asfaltowe, drugie to po prostu ubita ziemia, na której co kilka metrów znajdują się kamienie. Jedyne co imponuje to widok na Andy i kilometry łysych zboczy. – To typ miejsca, w którym przebywa się tylko za karę. Teraz dzięki naszej historii to się trochę zmieniło, Tilcara uchodzi za szczęśliwe miasto, przed nadchodzącymi mistrzostwami świata w Rosji kadra ma tam spędzić dwa dni. Sporo turystów ją odwiedza, ale w naszych czasach była kompletnie zapomniana. Pierwszy raz w życiu zobaczyłem tam lamę, nawet ludzie wyglądali zupełnie inaczej. Ich indiańskie twarze i ciała dzięki wysokości i słońcu wyglądały jak wyciosane z kamienia. Jakby byli stworzeni z twardszego materiału niż my – wspomina Rocha.Folk zamiast StonesówRano, kiedy piłkarze wychodzili na podwórze żeby zjeść śniadanie, obserwowali miejscowych idących z osłami czy końmi. – Było pięknie. Dla tych wychowanych w Buenos Aires, to była pierwsza okazja, żeby trochę zbliżyć się do natury – opowiada Rocha, dla którego pobyt w Andach miał dodatkowy plus. Trener Ruchu Chorzów kocha tradycyjną muzykę argentyńską, do dzisiaj wieczorami często siada i gra ludowe piosenki. Po 45 latach z pamięci wymienia skład zespołu z okolic Tilcary, który grał tę muzykę. – Proste. Tutu Campos, Aguirre, Vaca i Pantaleon – wylicza i dodaje: – W hotelu nie puszczali Rolling Stonesów ani żadnych tego typu zespołów, sam folk. Od rana do nocy. Ja byłem zachwycony, ale pewnie nie wszyscy...O tym, że były wielkie problemy z pieniędzmi, federacja nie dawała środków na zakwaterowanie i na jedzenie, a selekcjoner musiał po nocach kombinować z kim zagrać sparing za pieniądze, żeby spiąć budżet, dowiedział się po ponad 40 latach, z filmu, w którym koledzy opowiadali o ciemniejszych stronach „Kadry Widmo”. Dla osiemnastolatka z Rosario brak wyżywienia był okazją do tego, żeby wspólnie z kolegami przygotować „carne asado”, czyli tradycyjną grillowaną wołowinę. Brak rozrywek szansą na kontemplowanie natury, siedzenie wieczorami przy bombilli z yerba mate, która krążyła wkoło coraz szybciej w miarę ożywiania się dyskusji o życiu i zawiązywania się przyjaźni. Albo do karcianej gry w „truco”, która zabijała kadrowiczom czas. – A jeszcze ten zapach świeżego chleba i kawy z rana! Dla mnie to był raj, spełnienie marzeń. Nigdzie, nigdy w życiu nie spałem tak dobrze jak w Tilcarze w czasie popołudniowej sjesty. Najgorsze, że nigdy więcej nie wróciłem do tych pięknych miejsc. Muszę sobie kiedyś urządzić taką podróż sentymentalną – zachwyca się Rocha.Przyjaźń i outsiderzyKilka miesięcy po meczu z Boliwią, kiedy „widma” już dawno rozjechały się do swoich klubów, na ulicach Rosario rozegrała się dziwna scena. Do domu Aldo Pedro Poya podjechał samochód. Dopiero, gdy zamknęła się brama, kierowca dwa razy zatrąbił. Spod koca na tylnym siedzeniu nieśmiało wychyliła się głowa Rochy. Zanim podszedł i serdecznie przytulił gospodarza, czujnie rozejrzał się na boki. - Nie ma drugiego takiego miasta na świecie jak Rosario. Widziałem w Atenach przyjaźniących się piłkarzy Panathinaikosu i Olimpiakosu. Nawet w Buenos Aires zdarzały się bliższe znajomości graczy Boca Juniors i River. U nas to było nie do pomyślenia. Kibice Newell's Old Boys i Rosario Central pałali do siebie taką nienawiścią, że musieliśmy się z Poyem ukrywać. Gdyby ktoś nas zobaczył, mielibyśmy na mieście olbrzymie problemy. Nikomu by się nie dało wytłumaczyć, że po tym co wspólnie przeżyliśmy w Andach, nawet słowo „przyjaźń” to za mało. Staliśmy się dla siebie jak bracia. Po moim wyjeździe do Grecji nie widzieliśmy się blisko 40 lat. Aż w końcu, cztery lata temu, przyszedł taki dzień, w którym jego syn, Mauro, w barwach Panetolikosu przyjechał na stadion mojego Panathinaikosu. Aldo przyleciał z Argentyny, zrobiłem wielką imprezę, rozmawialiśmy godzinami. Myślę, że gdyby w tym momencie koło mnie pojawił się Kempes czy Fillol, byłoby tak samo. Ta historia połączyła nas na zawsze – mówi Rocha.Nie wszystkich jednak. Wyczerpujące podróże i urągające godności – według gwiazd River Plate – warunki były nie do zniesienia dla Juana Jose Lopeza oraz Reinaldo Merlo. – Ciągle siedzieli w kącie i rozmawiali o River. Relaksowaliśmy się słuchając cykad, a oni marudzili, że nudno, wysoko i ciężko – opowiada Ruben Galvan, pomocnik Independiente, mistrz świata z 1978 roku. – Sam się zastanawiałem, czy nie wyjechać. Często naszym jedynym posiłkiem w ciągu dnia były chipa (rodzaj serowo-mącznej bułki wyrabianej przez Indian od setek lat – przyp. MB) pochłaniane w autokarze. To było kompletne szaleństwo – wspomina Glaria, który w trakcie zgrupowania wyznał dziennikarzowi argentyńskiej telewizji, że w pewnym momencie szukał już autobusu, który zawiezie go z powrotem do cywilizacji. Przez całą noc zastanawiał się co robić, ale nad ranem doszedł do wniosku, że wytrzyma. Merlo nie dał się jednak przekonać do pozostania, choć Galvan długo próbował go namawiać: – Tłumaczyłem, że jesteśmy jedną grupą, opowiadałem o przyjaźni. On swoim charakterystycznym niskim głosem tylko burczał pod nosem „Nie wytrzymam już dłużej, nie wytrzymam”. No i faktycznie nie wytrzymał. Pewnego dnia po prostu się spakował i pojechał, a niedługo potem trenerzy podziękowali też Lopezowi.– Część chłopców ciężko znosiła długą izolację od rodziny i znajomych. Co gorsza, chodząc i narzekając, psuli humory reszcie zespołu. Wysokość? To była marginalna kwestia – przyznał w rozmowie z „El Grafico” pracujący z drużyną psycholog, Horacio Escudero. Psychika młodych mężczyzn była tam narażona na dużo większe traumy niż słuchanie narzekania kumpli.Zobaczyć piłkarza i umrzećZałożona przez Anglików w 1936 roku kopalnia Minera Aguilar jest najdłużej działającym tego typu obiektem w Argentynie. Tamtejsza ziemia jest bogata w surowce. Do dziś wydobywa się z niej srebro, ołów i cynk. Choć w linii prostej to 70 kilometrów, droga z Tilcary zajmuje jednak ponad 2,5 godziny. Nic dziwnego, skoro jednopasmowy odcinek pomiędzy znajdującą się przy drodze krajowej numer 9 miejscowością Tres Cruces a Minerą Aguilar ma 45 kilometrów, a jechanie tam szybciej niż 30 km/h na godzinę to próba samobójcza. „Tres Cruces” to po hiszpańsku „trzy krzyże”, ale gdyby władze tej miejscowości chciały upamiętnić każdego, kto stracił życie na drodze do kopalni, pewnie musiałyby zmienić nazwę na „Cientos Cruzes”, czyli „setki”. – Nawet jeśli ktoś szczęśliwie dojechał, to i tak nie mógł w Minera Aguilar tworzyć żadnych długofalowych planów. Średnia długość życia w tej górniczej wsi wynosiła 33 lata – opowiada nam ze smutkiem Rocha. Dziś w najgorzej wypadającym pod względem tej statystyki państwie świata, afrykańskim Czadzie, przeciętny mężczyzna dożywa 48 roku życia. Górnik z Argentyny mógłby mu pozazdrościć. – Wszystko było koszmarnie zanieczyszczone, a droga prowadziła przez góry o wysokości 5 tysięcy metrów. Na miejscu mieliśmy zagrać pokazowe spotkanie dla górników. Byliśmy przerażeni, ale okazało się, że wystąpimy w szkolnej sali gimnastycznej, która miała specjalną klimatyzację, dzięki której było tyle tlenu, co na poziomie morza. Cała wieś się zeszła. Podejrzewam, że dla większości tych górników to była pierwsza i ostatnia okazja w życiu, żeby zobaczyć prawdziwego piłkarza – mówi Rocha. Głos pierwszy raz mu się łamie. Miejsce, w którym on cieszył się z przygody życia, dla miejscowych było areną walki z losem o dożycie starości. Walki z góry skazanej na niepowodzenie.Musieli grać za pieniądzePo ponad dwóch tygodniach spędzonych w Tilcarze, kadrowicze wrócili do Buenos Aires. Czasu wystarczyło im tylko na wypranie jedynego kompletu meczowego, jaki na dzień przed wylotem w góry Ignomiriello wybłagał u działaczy. Zaraz trzeba było znowu wsiąść do samolotu. Kolejnym punktem w wysokogórskiej przygodzie było peruwiańskie Cuzco. Stamtąd piłkarze przenosili się już do Boliwii. Bezpośrednie loty do turystycznej mekki, położonej nieopodal słynnego Macchu Picchu, były luksusem. – Trzeba było je rezerwować z półrocznym wyprzedzeniem, a federacja oczywiście tego nie zrobiła. W końcu polecieliśmy do Limy, a stamtąd wysyłaliśmy po dwóch-trzech piłkarzy lotami do Cuzco, zależnie od zwalniających się miejsc na pokładzie. W końcu się udało, ale po opłaceniu pierwszego noclegu, zostaliśmy zupełnie bez pieniędzy. Budżet się wyczerpał i od tego momentu musieliśmy grać sparingi, żeby zapłacić rachunki – opowiada Ignomiriello. Jego zespół miał początkowo zagrać cztery mecze kontrolne w Argentynie i po dwa w Peru i Boliwii. Ostatecznie zagrał prawie dwa razy więcej spotkań. Czternaście z nich wygrał, jedno – pierwsze, kiedy jeszcze od zwycięstwa nie było uzależnione menu na następny dzień – zremisował. – Byliśmy chyba jedyną niepokonaną reprezentacją Argentyny – uśmiecha się Rocha.„Schudłem w trakcie tych wycieczek o siedem albo osiem kilogramów. Ale nic dziwnego, skoro ziemniaki podrzucone do góry przyklejały się do sufitu, a kotlet był tak twardy, że można było nim zabić” – napisał w swojej autobiografii Kempes. Głód nie przeszkadzał mu jednak na boisku. W meczach z Cienciano i Arequipą strzelił po golu, a „duchy” dwa razy wygrały 1:0. Był przekonany, że bez zwycięstw nie byłoby pieniędzy na noclegi, ale Rocha do dziś nie wie, czy faktycznie wynagrodzenie było uzależnione od wyników: – Moim zdaniem chodziło o sam występ. Przyciągaliśmy na trybuny tłumy. Na naszym meczu w Jujuy było 30 tysięcy osób – przekonuje.Nie zawsze jednak publiczność była przyjaźnie nastawiona. Kibice często czuli się oszukani, licząc na zobaczenie pierwszej reprezentacji Argentyny, a w zamian oglądając nikomu nie znanych młokosów. Nawet rodacy wygwizdali drużynę Ignomiriello po jedynym remisie, oburzeni poziomem gry i dziwacznym składem. Najbardziej nerwowo zrobiło się jednak na koniec, już po przenosinach do Boliwii.– Brakowało pieniędzy, więc z zachwytem przyjęliśmy propozycję boliwijskiej filii Fiata, by w zamian za udział w reklamie udostępnił nam pięć samochodów. Nie spodziewaliśmy się jednak, że na górskich drogach, w autkach które nawet na drugim biegu ledwo były w stanie jechać pod górkę, będziemy musieli bawić się w rajdowców – śmieje się Ignomiriello.Ma na myśli mecz w położonym na płaskowyżu Altiplano, na wysokości 3709 m n.p.m, mieście Oruro. Miejscowi chcieli być cwani i zagrać piłkami, które dałyby im przewagę, żeby utrzeć nosa Argentyńczykom, z którymi za siedem dni miała się zmierzyć drużyna narodowa. – One bardziej przypominały piłki do koszykówki niż do futbolu – wspomina Rocha. Zespół Ignomiriello nie dał się jednak oszukać. Przy każdej okazji wykopywał piłkę daleko za trybuny, brylował w tym szczególnie lewy obrońca Glaria. W jej miejsce na boisku pojawiała się normalna futbolówka, podrzucana przez argentyńskich rezerwowych. Dzięki temu manewrowi goście wygrali 3:1, choć spotkania nie udało się dokończyć. – Kibice widzieli co robimy. Na dwie minuty przed końcem sędzia podyktował dla nas rzut karny, a kiedy futbolówkę na jedenastym metrze ustawił znienawidzony przez trybuny Glaria, trzeba się było szybko ewakuować – wspominał Galvan. Rocha pamięta przede wszystkim kamienie. Latały nad głowami drużyny, kiedy ta w 88. minucie wykonywała sprint do Fiatów czekających przed stadionem. – Wszystkie były później poobijane, musieliśmy się gęsto tłumaczyć – wspomina Ignomiriello.Koka i mydłoPo nerwowym powrocie do hotelu, trzeba było jeszcze coś ugotować. Działacze cały czas zapewniali, że wysyłają z Buenos Aires samolot z jedzeniem. Dostawa faktycznie dotarła. – Dokładnie w dniu, w którym wracaliśmy do domów. Nie mogliśmy w to uwierzyć. Na miejscu brakowało nam mięsa, mleka, czasami nawet chleba – przyznaje napastnik Oscar Fornari. Jedynym, czego w Peru i Boliwii na początku lat 70. nie brakowało, była… koka. – Codziennie do śniadania podawali nam napar z jej liści. Taką herbatkę. Pierwsza reakcja kiedy się zorientowaliśmy co pijemy? Myśleliśmy, że próbują nas naćpać! Miejscowi przekonywali, że to nam pomoże radzić sobie z wysokością. Dopiero potem ktoś mi wyjaśnił, że liście koki muszą być poddane reakcji chemicznej, żeby wytworzyć narkotyki. I że w samej roślinie nie ma nic złego – śmieje się Rocha. Dodatkowe pobudzenie na pewno by się jednak piłkarzom przydało, bo praca na zgrupowaniu trwała niemal całą dobę. Każdy z zawodników na początku dostał dużą kostkę mydła, która z każdym dniem coraz szybciej znikała. Po meczach czy treningach trzeba było ręcznie wyprać cały sprzęt, włącznie z bandażami, którymi piłkarze owijali sobie kostki.– Wiadomo, najpierw namydlaliśmy ubrania, potem na tarze je dokładnie czyściliśmy. Wszędzie gdzie mieszkaliśmy, przed budynkiem sznury uginały się od naszych ubrań. To było jak dom, tylko bez mamy która może za nas zrobić pranie, czy podać jedzenie pod nos. Dla wielu z nas to były pierwsze kroki do pełnej dorosłości. Całe szczęście, że koszulki były zrobione z niekurczącego się materiału, bo przy nieudolności części kolegów, pół drużyny musiałoby chyba grać w koszulkach ledwo zakrywających brzuchy – uśmiecha się Rocha.Negocjacje do ranaJedni, jak Rocha, znosili to wszystko z uśmiechem, inni jak Kempes, Glaria czy Fillol zacisnęli zęby, bo widzieli na horyzoncie cel. Piłkarze mieli obiecane, że zagrają w najważniejszym meczu swojego dotychczasowego piłkarskiego życia. Ale niespodziewanie na dzień przed spotkaniem dostali cios w plecy. To, że w La Paz pojawi się pierwszy trener Sivori było jasne. Ale kiedy zespół zobaczył, że z lotniskowego terminala poza nim wychodzi jeszcze kilku piłkarzy, część „duchów” poczuła się zdradzona. Wiedzieli, że gwiazdy nie przyleciały tu po to, żeby obejrzeć mecz z ławki. Wieczorem dwaj selekcjonerzy zamknęli się w pokoju i zaczęły się twarde negocjacje. Ostatecznie na murawę stadionu w La Paz wybiegło siedem „widm” i czterech graczy, którzy wcześniej wygrzewali się w Hiszpanii. Miejsce Rochy, który wystąpił we wszystkich meczach zespołu Ignomiriello, zajął grający w Atletico Madryt Ruben Ayala. Zamiast Marcelo Trobbianiego zagrał doświadczony, 30-letni Roberto Telch z San Lorenzo, który na dodatek dostał opaskę kapitańską. Jorge Troncoso został zastąpiony przez Angela Bargasa z francuskiego Nantes. Największa walka między Sivorim a Ignomirello stoczyła się jednak o obsadę bramki. – Wiedzieliśmy, że skoro przylecieli tak ważni gracze, część z naszych będzie poza składem. Ale nie mogliśmy uwierzyć, że jednym z nich ma być Fillol! Walka trwała do szóstej nad ranem – opowiada trener przygotowania fizycznego Carlos Cancela. Ostatecznie Sivori postawił na swoim. Zagrał Daniel Carnevali, a kiedy Ubaldo Fillol dowiedział się o tej decyzji, rozpłakał się i zamknął w pokoju. Nigdy nie wybaczył selekcjonerowi.Po 44 latach wciąż ma zadrę w sercu. „El Pato”, mistrz świata z 1978 roku, zgodził się na rozmowę z „PS Reportaż”. Kiedy jednak usłyszał, że tematem ma być „Kadra Widmo”, przypomniał sobie, że ma specjalny cennik dla dziennikarzy z zagranicy. Za krótką rozmowę zażądał 1500 euro. Czy to była tylko wymówka, żeby nie rozdrapywać starej, wciąż krwawiącej rany? Niewykluczone.Nie było żadnej kamery„Osiemnasta minuta spotkania. Ruben Glaria z San Lorenzo pędzi z piłką lewym skrzydłem, jest już za linią środkową. Zagrywa do środka, tam czeka Aldo Pedro Poy. Wrzutka na dalszy słupek, Fornari i gooooooooooooool”. Tyle ludzie w Argentynie dowiedzieli się o bramce, która w konsekwencji dała im wygraną z Boliwią 1:0. Jedyne na co mogli liczyć, to relacja w radio. – To był najważniejszy gol w moim życiu – przyznaje Fornari, który pięknym szczupakiem zaatakował piłkę po podaniu Poya. Trudno się dziwić. Nigdy wcześniej ani nigdy później nie zagrał w reprezentacji. Nie osiągnął niczego wielkiego nawet na krajowym podwórku. Dziś jedynym wspomnieniem jest fragment radiowej relacji i mała wzmianka na okładce gazet z poniedziałku, 24 września 1973 roku. Na stadionie w La Paz nie było ani jednej kamery.Przegrali z polityką– To był chyba jedyny raz w historii Argentyny, kiedy polityka była ważniejsza od futbolu. Wyjątkowy dzień – przyznaje Rocha, kiedy pokazujemy mu dzienniki opisujące zwycięstwo kadry widmo nad Boliwią. Wielki tytuł „Zwycięski Peron” i mała wzmianka pod hasłem „Reprezentacja Argentyny pokonała Boliwię 1:0”. W niedzielę 23 września 1973 roku po raz pierwszy od 19 lat przeprowadzono w Argentynie demokratyczne wybory. Powracający po kilkunastoletnim wygnaniu Juan Peron wygrał z miażdżącą przewagą, a wiceprezydentem została jego żona, Isabel. Rano, w dniu meczu w La Paz, cała drużyna wraz z trenerami została zawieziona mikrobusem do ambasady. – Mieliśmy specjalne książeczki umożliwiające głosowanie poza granicami kraju. Myślę, że każdy z nas zagłosował na Perona. To była legenda, prawdziwy mąż stanu. To był pierwszy i ostatni raz, kiedy wziąłem udział w argentyńskich wyborach – wspomina Rocha.Niecałe trzy lata później był w wojsku, kiedy generał Jorge Videla szykował się do zamachu stanu, który obalił wdowę po zmarłym w 1974 roku Peronie. Skończył służbę 21 marca 1976 roku. Trzy dni później wojsko wyszło na ulice. Tylko dzięki szczęśliwemu zbiegowi okoliczności wychowany w rodzinie „peronistów” piłkarz nie musiał strzelać do rodaków.Mistrzostwa świata w 1978 roku u wielu Argentyńczyków budziły niesmak. Chociaż ich drużyna wygrała, cała impreza legitymizowała posługujący się terrorystycznymi metodami rząd Videli. To był wstyd dla piłkarskiego świata. Paradoksalnie to „Kadra Widmo” sprawiła, że ta impreza odbyła się właśnie w jej kraju.– Walczyliśmy o prawo do organizacji mistrzostw z Brazylią. Gdybyśmy nie awansowali na mundial po raz drugi z rzędu nie zostalibyśmy gospodarzem mundialu. Stawka była wysoka – jasno stawia sprawę Ignomiriello. Piękne zwycięstwo w dniu święta demokracji w konsekwencji dało tyranowi możliwość wybielenia się przed światem i sprezentowania terroryzowanemu ludowi igrzysk. Paradoks. Jak zresztą cała historia chłopców, którzy uratowali argentyński futbol, choć kraj odwrócił się do nich plecami.***KADRA WIDMOUbaldo FillolJorge TripicchioRuben GlariaOsvaldo CortesNestor ChirdoJorge TroncosoDaniel TaglianiReinaldo Merlo (wyjechał w trakcie obozu)Juan Jose Lopez (wyjechał w trakcie obozu)Ruben GalvanMarcelo TrobbianiRicardo BochiniOscar FornariMario KempesAldo Pedro PoyJuan Ramon Rocha***Eliminacje MŚ RFN 1974. Grupa 2Boliwia – Paragwaj 1:2Argentyna – Boliwia 4:0Paragwaj – Argentyna 1:1Boliwia – Argentyna 0:1Paragwaj – Boliwia 4:0Argentyna – Paragwaj 3:1Tabela:1. Argentyna   7   9-22. Paragwaj   5   8-53. Boliwia   0   1-11