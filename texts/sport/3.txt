Trudno jest tańczyć i być smutnym. Trudno jest uprawiać jogę i być zestresowanym. Myślę, że doskonale wiesz, dlaczego tak jest. Ruch sprawia, że w mózgu zaczynają wydzielać się endorfiny (tak, znów o nich piszę…), a ciało się rozluźnia i znikają negatywne emocje.Jak może już wiesz, moją pasją jest taniec. Kiedy słyszę muzykę, moje ciało automatycznie zaczyna poruszać się w jej rytm. Oczywiście w zależności od tego gdzie jestem widać to mniej lub bardziej. Jednak mogę śmiało stwierdzić, że w każdej chwili potrafię zatracić się w muzyce. Za każdym razem gdy wychodzę na parkiet, uczę się nowego układu na zajęciach czy po prostu wygłupiam się przy jej dźwiękach, czuję, że przepełnia mnie coś cudownego. Mam wrażenie, że taniec jest szczęściem, które płynie przeze mnie i dociera do każdej najmniejszej komórki.Być może brzmi to dla Ciebie zabawnie lub dziwnie. Jednak jestem pewna, że też nieraz tego doświadczyłeś. Nie wiem, czy uprawiasz jakiś sport, czy masz swój ulubiony taniec, czy może po prostu lubisz spacerować. W każdej z aktywności fizycznych jest taki moment, w którym wszystko inne przestaje się liczyć. Mętlik w głowie wyłącza się, a Ty skupiasz się na tym, co jest tu i teraz.Taniec sprawia mi ogromną przyjemność, jednak taki stan osiągam również za pomocą jogi i biegania, dlatego jestem przekonana, że Ty też możesz to poczuć. Jeśli nie wierzysz, to przekonaj się sam. Najprostszym sposobem, żeby sprawdzić, czy ruch ma wpływ na Twoje samopoczucie, jest rozpoczęcie dnia od rozciągania, krótkiego biegu czy spaceru (ja polecam Ci poranną praktykę jogi – znajdziesz pełno filmików na YouTube). Zobaczysz, że Twój dzień będzie wyglądał inaczej.Wybierz sport, który będzie dla Ciebie dobrą zabawą. Jest tyle opcji, że na pewno znajdziesz coś dla siebie. Po prostu przetestuj to, co wydaje Ci się interesujące. W końcu chodzi o przyjemność, a nie przykry obowiązek.Cześć! Jestem Dominika.Miło Cię widzieć! Follow on Instagram




