Niewielu się spodziewało, że tyle emocji wywoła organizacja meczu towarzyskiego pomiędzy Izraelem a Argentyną. - Messi, nie przyjeżdżaj. Nie wybielaj sobie twarzy rasizmem - powiedział Jibril Rajoub, prezes Palestyńskiej Federacji Piłkarskiej, a zarazem były członek Rady Rewolucyjnej Fatah.Palestyńczycy od lat prowadzą wojnę z Izraelem i nie podoba im się, że reprezentacja tego kraju ma zagrać z szykującą się do mundialu Argentyną. Rajoub napisał nawet pismo do Claudio Tapii, szefa Argentyńskiej Federacji Piłkarskiej z prośbą o odwołanie spotkania. Przekonywał w nim, że Izrael pragnie użyć tego meczu jako narzędzia politycznego. - Rząd izraelski zmienił zwykły mecz w narzędzie polityczne. Jak powszechnie mówiono w argentyńskich mediach, rozgrywane spotkanie ma na celu uczczenie 70. rocznicy powstania Państwa Izrael - napisał w swoim liście Rajoub.Nie spotkało się to z żadną reakcją ze strony ani Izraelczyków, ani Argentyńczyków. Palestyńscy kibice za to spalili koszulkę Lionela Messiego, ale odnośnie meczu nie zostały podjęte jeszcze żadne decyzje. Na chwilę obecną ma się odbyć w sobotę, zgodnie z planem.