W ostatnich dniach sytuacja w Sportingu CP nie jest najlepsza. Delikatnie mówiąc. W kwietniu prezes Bruno de Carvalho zawiesił dziewiętnastu piłkarzy pierwszego zespołu, a w ostatnich dniach doszło do kolejnych dziwnych sytuacji. Zespół z Lizbony nie wygrał żadnego z ostatnich dwóch meczów w lidze, stracił drugie miejsce dające możliwość gry w eliminacjach Ligi Mistrzów. Po niedzielnej, wyjazdowej porażce z Maritimo (1:2) zawodnicy wracający do stolicy Portugalii zostali przywitani gwizdami przez kibiców, a Ruiemu Patricio i Williamowi Carvalho groziło nawet pobicie.Po klęsce w lidze prezes de Carvalho zdecydował się zawiesić trenera Jorge Jesusa, co zaskakuje, tym bardziej, że po pierwsze szkoleniowiec ma jeszcze roczny kontrakt, a po drugie w niedzielę piłkarze Sportingu rozegrają jeszcze finał Pucharu Portugalii z CD Aves. Lokalne media spekulowały, że piłkarze Lwów mają zbojkotować to spotkanie w ramach protestu przeciwko złym działaniom szefa klubu. Wydawało się, że sytuacja nie mogła być gorsza, ale we wtorek pseudokibice lizbończyków przeszli samych siebie.Jak informują portugalskie media, pięćdziesięciu zakapturzonych mężczyzn wtargnęło do ośrodka treningowego Sportingu. Bandyci przebywali tam przez kilka minut, a do tego grozili dziennikarzom pobiciem, jeżeli ci będą filmować ich zachowanie. Pseudokibice wpadli do ośrodka, a później do szatni, która została zdewastowana. Poszkodowany został m.in. Bas Dost, najlepszy snajper Sportingu, któremu trzeba było założyć na głowie kilka szwów. Portugalskie media podają, że jeden z fizjoterapeutów został zaatakowany bronią białą, a pobici zostać mieli także inni zawodnicy czy członkowie sztabu szkoleniowego.W komunikacie opublikowanym przez klub z Estadio Jose Alvalade czytamy: „Sporting zdecydowanie sprzeciwia się skandalicznym wydarzeniom, do których doszło w akademii. W żaden sposób nie możemy zaakceptować wandalizmu i agresji w kierunku naszych pracowników. Takie zachowanie jest kryminałem. Sporting CP nie jest klubem, w którym dochodzi do takich rzeczy, i nie może to się dziać. Podejmiemy wszelkie kroki, aby wyjaśnić tę sprawę i ukarać osoby odpowiedzialne za tę sytuację”.W portugalskich mediach czytamy, że bandyci nie odnaleźli w klubie prezesa de Carvalho czy dyrektora sportowego Andre Geraldesa. Gdy szef pojawił się już w klubie (zrobił to około 18:30), piłkarze odmówili rozmowy z nim. W „arsenale” wniesionym przez pseudokibiców, poza wymienioną bronią białą, były m.in. paski, pochodnie czy żelazne elementy, którymi atakowani byli pracownicy lizbońskiego klubu.