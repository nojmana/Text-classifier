Międzynarodowy turniej Euro Challenge Cup w blind footballu, którego organizację powierzono miastu Kraków, biało-czerwoni zakończyli na pierwszym miejscu! Polacy, którzy w przekroju całych zawodów stracili zaledwie jednego gola, w finałowym spotkaniu dzięki bramce Marcina Ryszki pokonali 1:0 reprezentację Irlandii i zasłużenie sięgnęli po końcowe zwycięstwo.IBSA* Blind Football Euro Challenge Cup jest turniejem, w którym biorą udział reprezentacje krajów stawiających pierwsze kroki na międzynarodowej arenie w blind footballu, czyli odmianie piłki nożnej dla osób z dysfunkcją narządu wzroku. W blind football grać mogą zarówno zawodnicy niewidomi oraz posiadający częściowe widzenie, dlatego w celu wyrównania szans każdy piłkarz tuż przed rozpoczęciem spotkania zobligowany jest do zaklejenia oczu plastrami i nałożenia dodatkowo specjalnej opaski. Jedynym graczem zwolnionym z tego obowiązku jest osoba stojąca na bramce. W meczu, który trwa 50 minut (dwie połowy po 25 minut każda), na murawie wraz z bramkarzami obu drużyn znajduje się łącznie dziesięciu zawodników. Do gry natomiast wykorzystywana jest piłka z przymocowanymi w środku dzwoneczkami umożliwiającymi tym samym jej lokalizację na boisku.Międzynarodowe rozgrywki Blind Football Euro Challenge Cup rozgrywane są co dwa lata w ramach wspieranego przez UEFA projektu IBSA Blind Football Development Europe. Po raz pierwszy turniej ten odbył się w 2014 roku w czeskiej Pradze. Na trzecim miejscu uplasowała się wówczas reprezentacja Polski, która w półfinale zmuszona była uznać wyższość Belgów, późniejszych triumfatorów całych zawodów. Dwa lata później w położonych nad Morzem Egejskim Salonikach zwycięstwo świętowała z kolei Rumunia. W tegorocznej trzeciej już edycji, której organizacji podjął się Kraków, wystąpiło sześć zespołów podzielonych na dwie trzyosobowe grupy. Do grupy A poza biało-czerwonymi przyporządkowane zostały reprezentacje Irlandii oraz Szwajcarii. W grupie B natomiast o wejście do strefy medalowej rywalizowali Węgrzy, Białorusini i Austriacy.W meczu otwarcia nasi reprezentanci zmierzyli z Irlandią. Pierwszą część spotkania obie reprezentacje zagrały na bezbramkowy remis. Jedyny gol, jak się później okazało na miarę zwycięstwa, padł w pierwszych minutach drugiej połowy, a jego autorem okazał się Robert Mkrtchyan. W drugim spotkaniu ze Szwajcarami biało-czerwoni popisali się wyborną strzelecką formą. Pokonali swoich rywali aż 8:0 i tym samym z pierwszego miejsca w grupie wywalczyli awans do piątkowego półfinału. Po dwie bramki zapisali na swoim koncie Marcin Ryszka, Robert Mkrtchyan i Martin Jung, swoją cegiełkę do tego wyniku dołożyli również Łukasz Byczkowski i Artur Fleszar.Miejsce w finale dało z kolei biało-czerwonym zwycięstwo 4:1 nad Białorusinami. Na liście strzelców ponownie zapisali się Jung i Mkrtchyan, którzy – podobnie jak w starciu ze Szwajcarią – po dwa razy pokonali bramkarza rywali. W najważniejszym meczu tego turnieju Polacy po raz drugi stanęli naprzeciw reprezentacji Irlandii, która dopiero po karnych zdołała rozprawić się z Węgrami. Rywale biało-czerwonych robili dziś, co mogli, by to właśnie w ich ręce trafiły złote medale i puchar za zwycięstwo w całym turnieju. Ich starania spełzły na niczym, Polacy postawili bowiem irlandczykom twarde warunki, przez cały mecz starając się mieć kontrolę nad tym, co dzieje się na boisku. Jedyna bramka w tym spotkaniu padła pod koniec pierwszej połowy, a jej zdobywcą okazał się Marcin Ryszka, który z siódmego metra oddał celny strzał w światło bramki.W meczu o brąz Węgry pokonały 2:0 Białoruś, w pojedynku o piątą pozycję w turnieju z kolei Austriacy rozbili 8:2 reprezentację Szwajcarii. *IBSA – International Blind Sport Asociation – Międzynarodowa Federacja Sportu Niewidomych.————Fot.: IBSA Blind Football.Komentowanie zablokowane!PARASPORTOWCY.PL to portal sportowy osób niepełnosprawnych. Tylko u nas znajdziecie naważniejsze sportowe relacje, wiadomości oraz inne interesujące materiały.Copyright PARASPORTOWCY.PL 2017