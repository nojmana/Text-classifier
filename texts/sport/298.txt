Podróż Szymona Kuczyńskiego trwała 270 dni, 10 godzin, 29 minut (mat. prasowe)
Jak to się stało, że kurier rowerowy z Krakowa dwa razy opłynął kulę ziemską? Pierwszy raz z przystankami, drugi - już bez przerwy. W obu przypadkach - na 6-metrowej łódce, bez silnika, instalacji sanitarnej i ogrzewania.
Żeglowałem już jako dzieciak, w Sulechowie pod Zieloną Górą, gdzie się wychowałem. To piękna okolica - lasy, rzeki, jeziora. Aktywność mam we krwi. Z mamą jeździliśmy dużo rowerem, w wakacje zabierała mnie na wieś, w Puszczę Rzepińską, gdzie normą były spacery po kilka kilometrów dziennie. Jako chłopak uwielbiałem pakować kanapki, termos do plecaka i iść przed siebie. Tata też lubił się poruszać - ale wolał większe pojazdy. Był zawodowym kierowcą. Spędzaliśmy z bratem godziny w szoferce jego Stara czy Jelcza. Jeśli się nie przemieszczaliśmy, to czytaliśmy. W domu mieliśmy ogromną bibliotekę. Wyrosłem na mola książkowego. Szczególnie pokochałem serię Sławni Żeglarze Wydawnictwa Morskiego, na którą składały się książki ze wspomnieniami z najsłynniejszych rejsów m.in. Henryka Jaskuły, pierwszego Polaka, który samotnie opłynął Ziemię, czy Robina Knoksa-Johnstona, zwycięzcy pierwszego wyścigu samotników dookoła świata - Golden Globe.

Szymon Kuczyński już dwa razy samotnie opłynął kulę ziemską (mat. prasowe)

Dlaczego zainteresowało cię akurat żeglowanie?
Spodobało mi się, bo było podróżowaniem "z własnym domem", czyli na łódce, na której można też mieszkać. Jak tylko trochę podrosłem, zrobiłem patent. Ekipa, która w mojej okolicy miała łódki, to byli świetni ludzie - pozwalali mi za darmo pływać na tych Orionach i Omegach. Dużo się wtedy nauczyłem.Do liceum poszedłem do szkoły morskiej w Gdańsku. Nie po to, by zostać marynarzem - nawet nie mógłbym, bo noszę okulary - wybrałem kierunek: technik obsługi portu. No, taka biurwa - chodzisz, spisujesz numery na kontenerach z towarem. Nigdy nie pracowałem w zawodzie.W czasach liceum żeglowałem po Zatoce Gdańskiej w sekcji Pałacu Młodzieży, za każdym razem starając się choć odrobinę wychylić dziobem łódki za Hel. Nie miałem pieniędzy, ale pomagałem w prowadzeniu obozów, więc często dostawałem możliwość pływania za darmo. Po liceum wróciłem do Sulechowa i nie miałem z kim żeglować. Przełom nastąpił, kiedy na forum internetowym przeczytałem, że można się załapać do załogi przeprowadzającej jacht ze Szczecina do Lizbony. Do Szczecina trzeba było dostać się samemu - dalej już wszystko było opłacone. Pomyślałem - mam na bilet, jadę! Tak trafiłem na Biskaje - trudny region do żeglowania, w kiepską pogodę i z niewielką załogą. Jacht okazał się słabo wyposażony i niedostosowany do żeglowania w zimnie. Na wyposażeniu były laptop, który zepsuł się w trakcie, radio i GPS, który nie chciał się ładować. Naprawiałem go za pomocą wosku i zapałek. To był początek moich wielkich improwizacji technicznych. Z niepojętych powodów ten trudny rejs bardzo mi się spodobał. Chciałem pływać więcej.

Szymon interesował się żeglarstwem od najmłodszych lat (mat. prasowe)

I znalazłeś pracę jako instruktor w szkole żeglarskiej w Giżycku.
W zimie pracowałem jako kurier rowerowy najpierw w Zielonej Górze, później w Krakowie. W lecie chciałem żeglować. Dzięki pracy instruktora poznałem Dobrochnę Nowak, czyli Brożkę, które też uczyła żeglowania. Rozmawialiśmy, organizowaliśmy kursy, spędzaliśmy ze sobą dużo czasu. Dobrze nam było ze sobą i nie chcieliśmy się rozstawać. Poznaliśmy się latem, jesienią zamieszkaliśmy razem.
Co spodobało ci się w Brożce?
Jest bardziej racjonalna niż ja. Twardo stąpa po ziemi i trzeźwo ocenia sytuację. Ja jestem optymistą, moje plany są zawsze z rozmachem. A Brożka słucha, potakuje, a potem spokojnie mnie punktuje. Kiedy mówi, że jest problem - szukam rozwiązania. Nie znalazłbym nikogo, z kim by mi się lepiej pracowało. Jesteśmy idealnym teamem, żeglarskim i związkowym. Praktycznie się nie kłócimy - żadne z nas nie upiera się, że ma rację, dajemy sobie luz, przestrzeń. Żeglarstwo uczy m.in. tego, że przez przymus nie buduje się poczucia bezpieczeństwa. Za to na zaufaniu już tak. W pewnym momencie zapytałem Brożkę, co chce robić w życiu. Ważne, żeby odpowiedzieć sobie na to pytanie już na początku związku, to oszczędza potem rozczarowań. Powiedziała: pić piwo i żeglować. Ja chciałem dokładnie tego samego. Pomyślałem więc, że to dobry moment, żeby opowiedzieć jej o moim nowym pomyśle.

Szymon ze swoją partnerką Dobrochną 'Brożką' Nowak (fot. Mateusz Kubik)

O tym, że zbudujesz jacht, którym popłyniesz przez Atlantyk.
Nie była jednak tym pomysłem zachwycona. Wiedziałem, że nigdy nie będę miał wielkiego jachtu, zwyczajnie mnie na niego nie stać. Ale za to, jako mól książkowy, poznałem historie wielu ludzi, którzy nie mieli kasy, ale jacht jakoś sobie wynaleźli. Zanim poznałem Brożkę, budowałem żaglóweczkę w ogrodzie u mamy. Nie dokończyłem jej, chyba do dziś gnije gdzieś pod krzakiem. Myśl o budowie jachtu jednak mnie nie opuszczała. Zobaczyłem, że istnieje model zaprojektowany przez Janusza Maderskiego, który nazywa się Setka, ma pięć metrów, jest ze sklejki i  został wymyślony jako tani i powszechnie dostępny. Powiedziałem: Brożka, zbuduję taką łódeczkę. Popłakała się i odpowiedziała, że po pierwsze - jak taką łupinką przepłynę przez Atlantyk? Przecież to niebezpieczne, a po drugie - strasznie długo mnie nie będzie. Drugi argument od razu odrzuciłem, bo Brożka sama dużo wyjeżdżała i do tej pory to ja byłem kurą domową, a ona przeprowadzała jachty i prowadziła kursy. Pierwszy także odrzuciłem, bo nie takie łódki pływały przez morza, a poza tym praca kuriera na ulicach Krakowa, to dopiero jest niebezpieczne! Wpisałem do Excela każdą śrubkę, każdy koszt i przedstawiłem jej zestawienie. To ją przekonało i zaczęliśmy pracę. A musisz wiedzieć, że mieszkaliśmy wtedy w kawalerce, na 16 metrach kwadratowych. Okazało się, że obszar podłogi dokładnie odpowiada jednemu arkuszowi sklejki - 255 x 155 cm. Naszym pierwszym materiałem było drewno ze śmietnika. Zobaczyłem przez okno, że pod ścianą altanki stoi łóżko sosnowe z idealnych desek. Pod hotelem Forum jest second hand, gdzie kupiłem używane elektronarzędzia - szlifierkę, strug. Słyszałeś, jak wyje strug?

Szymon i Brożka przepłynęli Atlantyk samodzielnie zbudowaną łódką 'Setką' (fot. T. Bednarczyk/Pro-skippers.pl/zewoceanu.pl)

Chyba tylko u dentysty są gorsze dźwięki.
A ja do 18 pracowałem jako kurier. Potem obiadek, przerwa i do roboty łódkowej - zaczynałem o 22, kończyłem w środku nocy, jadąc tymi maszynami. O dziwo - nikt nigdy się nas nie zapytał, co my właściwie robimy, nie zgłosił zażalenia na hałas. Kiedy łódka już przerosła naszą dziuplę, przenieśliśmy się do szklarni rodziców znajomego, a kiedy i to już nie wystarczało, przewieźliśmy ją Suzuki Swiftem na Mazury. Dostaliśmy kąt w hangarze, wynegocjowaliśmy z szefem portu, żeby nas przyjął za darmo. Kiedy inni żeglarze zobaczyli szkielet Setki, złapali się za głowę: "I tym będziesz płynął przez morze?", "To kiedy ognisko z tego robimy?". To było deprymujące. A na dodatek całe lato padało, zalewało hangar, prawie zatopiliśmy tę niegotową łódkę. Byliśmy jednak zdeterminowani. Wiedzieliśmy, że to nie jest jednorazowa sprawa. Chcieliśmy, żeby to był nasz pierwszy projekt, a potem pojawiły się kolejne. Tak wymyśliliśmy Zew Oceanu.
To wasze wspólne przedsięwzięcie, w ramach którego pływacie po świecie - razem i osobno, podejmując kolejne żeglarskie wyzwania.
Chcemy pokazać, że żeglarstwo jest dla wszystkich, bez względu na klasę i kasę to sport dostępny, bezpieczny, dla chłopaków i dziewczyn. Brożka zajęła się organizacją. Ona ma do tego smykałkę. Ale też musiała się uczyć od podstaw - kiedy zaczynaliśmy, nie wiedzieliśmy nic - jak zrobić logo, postawić stronę internetową, pracować z mediami. Teraz Brożka jest stachanowcem-zadaniowcem w sprawach promocyjnych.
Wróćmy jeszcze do budowy jachtu. Da się to tak po prostu zrobić?
Przeczytałem od deski do deski dwa fora żeglarskie - o tym jak ludzie laminują, skąd biorą materiały. Stamtąd dowiedziałem się na przykład, że dębina na łódkę to mogą być sztachety ze zwykłego płotu. Janusz Maderski zostawił też bardzo szczegółowe instrukcje, jak wykonać jego projekt. Do tej pory ludzie nie wierzą, że sami zbudowaliśmy jacht. A my mieliśmy jasne zasady - ma być tanio i bezpiecznie, oraz - to ma pływać, nie wyglądać. Przecież nie zatonie od tego, że jest brzydki? Spędziłem całe miesiące, pracując nad łódką. Najpierw sprawdziliśmy ją na Bałtyku, a w końcu, jesienią, przewieźliśmy ją do Sagres w Portugalii. Znaleźliśmy przyczepę na Orlenie, nadawała się idealnie. Nasz Suzuki Swift elegancko pociągnął 750 kg z hamulcem dojazdowym, i to w rekordowym tempie - 62 godzin, prawie bez płatnych autostrad i grzania się silnika.
Z Portugalii wypłynąłeś w wyścigu Setek i go wygrałeś.
Płynąłem z Kanarów na Martynikę. Miało mi to zająć 50-60 dni, a dystans przepłynąłem w 31. Kiedy z mety wyścigu zadzwoniłem do Brożki, wykrzyknęła: Ale jak to, już? Po czym znaleźliśmy jej najtańszy samolot, za 250 euro, na Tobago. I tak zaczęliśmy się włóczyć po Karaibach, a potem - już razem - wróciliśmy na Setce przez Atlantyk do Polski. W czasie całej podróży pokłóciliśmy się tylko raz - o to, kto wziął gryza wspólnej kanapki.

Brożka była 'zespołem brzegowym' Szymona podczas podróży dokoła świata (fot. Chris Rock/mat. prasowe)

A kiedy wpadłeś na pomysł podróży dookoła świata?
Zwykle to w trakcie rejsu wymyśla się następny rejs. Na morzu jest czas, żeby spokojnie porozmawiać. Płynąc przez Atlantyk, robiliśmy z Brożką burzę mózgów. Podróż dookoła świata brzmiała idealnie, ale na jachtach 10-metrowych tę trasę pokonują już tysiące osób. Co innego jacht o połowę mniejszy - to już atrakcyjne i dla sponsorów, i dla obserwatorów.Najpierw wybrałem wariant łatwiejszy, omijający przylądek Horn, z przystankami na trasie - na Kanarach, w Australii, w Kanale Panamskim, na Markizach. W trakcie drugiego rejsu opłynąłem Horn i ani razu nie zawinąłem do portu. Brożka była moim "zespołem brzegowym" za każdym razem - prowadziła mnie do portów, robiła aprowizacje, była moim kontaktem technicznym, pogodowym, rozmawiała z mediami.
Co się w tobie zmieniło po dwóch pętlach dookoła globu? Po pierwszej wyprawie ponoć wszyscy ci powtarzali, że się zrobiłeś strasznym gadułą. A teraz?
Zbyt wcześnie, żeby o tym mówić. To są procesy, które dzieją się w podświadomości i dopiero po miesiącach wypływają na powierzchnię. Na pewno nauczyłem się lepiej pisać. Nie lubię pisać - a relacja na stronę naszego projektu (http://www.zewoceanu.pl/) to mój obowiązek w trakcie wyprawy wobec kibiców i obserwatorów. Niektórzy mogą pomyśleć, że to sponsorzy stoją nade mną z batem, źli kapitaliści. Ale to fani, kibice dyszą nad karkiem i cały czas się domagają zdjęć, informacji. Musisz więc nie tylko prowadzić łódkę, ale też swoją historię tak, żeby zainteresowała innych. Były więc fotografie i SMS-y z pokładu, tracking na mapie, notatki prasowe. Nikt tego w Polsce wcześniej nie zrobił w takim wymiarze, jeżeli chodzi o kontakt z kibicami. Nauczyłem się też robić zdjęcia, które określam jako "głupawe" - mam na nich dziwną minę, pozycję, gotuję coś dziwacznego. Muszę być trochę showmanem, pajacem. A to ciężka praca. 
A jak znieśliście z Brożką rozłąkę? Za pierwszym razem spotkaliście się w połowie drogi - przyjechała do ciebie do Australii, gdzie miałeś przystanek, i pomagała ci uzupełniać zapasy. W trakcie drugiej wyprawy nie widzieliście się dziewięć miesięcy.
Ustaliliśmy to sobie od razu: jesteśmy żeglarzami - czasem wspólnie, ale często osobno. Dajemy sobie przestrzeń, ale mamy też silne poczucie powiązania i wspólnych celów. To jest właśnie życie, które chcemy mieć.

W trakcie rejsu trzeba być przygotowanym na różne niespodziewane sytuacje i awarie (mat. prasowe)

Nawet kiedy przez dziewięć miesięcy komunikujecie się tylko krótkimi SMS-ami?
Podeszliśmy do tego zadaniowo. Brożka wysyłała mi to, czego potrzebowałem - informacje o sile i kierunku prądów oraz przepisy na ciasto. Ona z kolei pisała: pojechałam tam, zrobiłam to. Albo zadawała konkretne pytanie typu: jaki olej do Toyoty? Kiedy rozmawialiśmy po raz pierwszy od ośmiu miesięcy, nawijałem o poborze prądu. Aż nawet Brożkę zatkało i spytała, czy po tylu miesiącach naprawdę chcę z nią o tym gadać. Ale ja tak mam, że rozmowa układa mi rzeczy w głowie. Dobrze, że Brożka była wtedy wyrozumiała.
Jesteś trzecim Polakiem, który opłynął świat. Czujesz dumę?
Dla mnie to brzmi patetycznie, jakby to miała być nobilitacja. Wiem, że zrobiłem fajną robotę, cieszę się, że jestem niezłym żeglarzem. Splendor mnie nie interesuje.

Wnętrze kabiny na jachcie 'Atlantic Puffin' (fot. Mateusz Kubik)

A jaki był najpiękniejszy moment w trakcie rejsu?
Orki! Jedna z nich była tuż przy burcie, obróciła się na plecy i wystawiła do mnie brzuch. Pierwsza myśl była odruchowa: posmyrać cię? Wiało fajnie, więc szybko się rozpędziłem. I wtedy zobaczyłem, że daleko za rufą są co najmniej jeszcze dwie. I jedna za mną skoczyła. Nigdzie nie zobaczysz zwierząt tak wolnych i szczęśliwych jak te, które żyją w oceanie.
A najsmutniejszy moment?
Chyba kiedy przepływałem obok Azorów i wiedziałem, że nie mogę się tam zatrzymać - to moje i Brożki ukochane wyspy. Mamy tam swoją ulubioną knajpę - Peter Sport Cafe, jest tam pyszna wołowina za śmieszne pieniądze, wzgórza są zielone jak na Nowej Zelandii, wodospady wpadają prosto do oceanu, ludzie są sympatyczni i kochają żeglować.
Opowiedz jeszcze, jak wyglądało codzienne życie na jachcie.
Chodziłem spać o zachodzie słońca, przed spaniem opracowywałem strategię płynięcia na następny dzień i tydzień. Po nocy pierwsza rzecz: ząbki, potem śniadanie, czasem kąpanie i pranie. Często kąpałem się w kabinie - na jednym wiadrze siedziałem, z drugiego brałem wodę. Miałem specjalne wiaderko toaletowe, śliski plastik, wygodna rączka, wystarczy wymyć, potraktować chlorem. Potem była robota z nawigacją, jachtem, czytanie, znowu jedzenie. "Nie chce mi się" - to najgorsza choroba, która może przytrafić się jednoosobowej załodze. Nie chce mi się ugotować obiadu, wymienić przetartej liny - gdy zaczynamy olewać takie rzeczy, przestaje być bezpiecznie, skutecznie i zdrowo.

Życie na jachcie wymaga odpowiedniej dyscypliny (fot. Kuba Marjański/mat. prasowe)

Los rejsu zawisł na włosku, kiedy zauważyłeś wgniecenie masztu.
Kiedy minąłem przylądek Horn, wokół którego zawsze trudno się żegluje, wszyscy się cieszyli, że teraz to już ostatnia prosta, pikuś. Kilka godzin później zobaczyłem wgniecenie na maszcie. Uszkodzenie nastąpiło podczas uderzenia dwóch dużych fal. Takie wgniecenie może doprowadzić do złamania masztu. Żeby go wzmocnić, trzeba było zamocować nowe odciągi, czyli liny stabilizujące maszt. A tutaj - dwa stopnie na plusie, wysokie fale, naparza wiatrem, nawet śnieży. Na szczęście byłem w kontakcie z Brożką, która od razu zadzwoniła do konstruktora, żeby sprawdzić, czy dobrze naprawiam szkody. Kluczowe w takich sytuacjach jest zachowanie spokojnego umysłu. Najbardziej było mi przykro, że takie uszkodzenie mnie spowolni. Nadal miałem szansę na okrążenie Ziemi, ale już nie na pobicie rekordu czasowego, który należy do Włocha Alessandro di Benedetto. Na podobnej, acz odrobinę większej łódce zrobił pętlę w 268 dni. Mnie zajęło to 270 dni, 10 godzin, 29 minut. I - 143 książki.
W trakcie poprzedniego rejsu dookoła świata przeczytałeś więcej.
Poprzednia wyprawa trwała dłużej: 279 dni i 225 książek. Miałem też więcej przystanków, a więc więcej czasu na czytanie. Za drugim razem musiałem częściej mierzyć się z gorszą pogodą. Ale co tydzień, w każdym podsumowaniu rejsu publikowanym na stronie internetowej, skrupulatnie uprawiałem promocję czytelnictwa, wypisując listę książek, które przeczytałem przez ostatnie siedem dni. Czytałem Pratchetta, Adamsa, Tokarczuk, Bułhakowa, Marqueza, Murakamiego, Sapkowskiego.
Słuchałeś też muzyki.
Jasne. Mewy mogły się bać niektórych kawałków. Wystartowałem z Anathemą i Alice in Chains, a przede wszystkim katowałem zespół rockowy z Nashville  - All Them Witches.

Szymon w trakcie podróży przeczytał 143 książki (mat. prasowe)

Obawiałeś się czegoś przed powrotem?
Ląd ma swoje problemy. Nie da się być na oceanie cały czas. Wiem, że wracam znów do rozwiązywania kwestii, które nie zmieniły się od lat - jak zarabiać, jak się ustabilizować, a jednocześnie wciąż robić to, co lubię. Mam prawie 40 lat, a nie mam domu, tylko dwie małe łódeczki. Żyję w Polsce, która nie jest krajem żeglarskim. Byłoby mi dużo łatwiej pracować i żyć tam, gdzie ludziom takim jak ja stwarza się warunki do rozwoju, pokazuje, że są potrzebni. U nas trzeba się szarpać, walić głową w ścianę. W Polsce nawet niewiele osób ze środowiska żeglarskiego zna Zew Oceanu. Kiedy płynąłem dookoła świata, napisał do mnie jeden z właścicieli dużej firmy żeglarskiej i zaproponował mi pracę. Nie zdawał sobie sprawy, że w tym czasie odbywa się dość istotny rejs pod polską banderą.
Jakie masz plany? Gdzie woła zew?
Nie wróciłem jeszcze do siebie. Nie sprawdziłem nawet poczty głosowej - a może ktoś dzwonił, żeby dać mi dobrą pracę? Marzą mi się start w prestiżowych regatach Mini-Transat i rejs dookoła świata w drugą stronę - pod prąd i pod wiatr. Wtedy jest jeszcze trudniej. Ale myślę, że teraz pora nam z Brożką nauczyć się, jak na naszym piciu piwa i żeglowaniu zarobić na życie. A to wydaje się trudniejsze niż pętla wokół świata pod prąd.

CHCESZ DOSTAWAĆ WIĘCEJ DARMOWYCH REPORTAŻY, POGŁĘBIONYCH WYWIADÓW, CIEKAWYCH SYLWETEK - POLUB NAS NA FACEBOOKU

Szymon Kuczyński. Żeglarz, instruktor, szkutnik, kurier rowerowy, miłośnik pokonywania długich dystansów. Pływał na statkach, prowadzi rejsy turystyczne i szkoleniowe w różnych częściach świata, przeprowadza jachty, jest instruktorem na obozach i rejsach szkoleniowych. Druga pasją Szymona jest kolarstwo.

Mateusz Kubik. Żeglarz, podróżnik i fotograf. Jak nie prowadzi jachtów, to robi zdjęcia, pisze, dokucza żonie i opiekuje się dwoma kotami. Jest też 1/3 zespołu Barłogu Literackiego. Specjalista od kawy i wina. 
Polub Weekend Gazeta.pl na Facebooku
			
			  starystormy
			
			

			Oceniono 19 razy

                              15
			





                        
                          
                          
                            Brawo dla gazety ze zauwazyla sukces Szymona. Myslalem ze przejdzie bez echa bo przeciez ekscesy kusznierewicza sa wazniejsze. A tu niespodzianka. 
Jeszcze raz gratulacje dla Szymona - jestes wielki i to czego dokonales jest niewiarygodne!
                          
                        
                      Odpowiedz
			
			  heliheli
			
			

			Oceniono 11 razy

                              11
			





                        
                          
                          
                            Wielki Szacunek dla Panstwa .    Jesli zrobicie kampanie zbierania pieniedzy na nastepna wyprawe to z radoscia pomoge .
                          
                        
                      Odpowiedz
			
			  aja_88
			
			

			Oceniono 10 razy

                              10
			





                        
                          
                          
                            Kozak,wielki szacunek dla tego Pana
                          
                        
                      Odpowiedz
			
			  aksonometria
			
			

			Oceniono 11 razy

                              9
			





                        
                          
                          
                            Gratuluje! Miałam przyjemność 7 lat temu robić patent w szkole w której pracowali Szymon i Brożka, co prawda nie w ich załodze. Jednak ich poznałam i na prawdę są to fantastyczni ludzie i mam nadzieję, że uda im się pogodzić życie i zarabianie z wielką pasją. Trzymam kciuki!
                          
                        
                      
Pokaż odpowiedzi (1)Odpowiedz


				
				 Dzidziu D.



			Oceniono 11 razy

                              7
			





                        
                          
                          
                            warto kochać, warto cieszyć się i żyć pełną gębą, wykorzystać czas, aby złapać - ba, wyrwać życiu to co zdaje się nieosiągalne - to wielka sztuka! - serdeczne gratulacje dla bohaterów tej wspaniałej Odysei !
                          
                        
                      
Pokaż odpowiedzi (2)Odpowiedz
			
			  erpe
			
			

			Oceniono 6 razy

                              6
			





                        
                          
                          
                            Zazdroszczę !! Pozdrawiam i życzę stopy wody pod kilem.
                          
                        
                      Odpowiedz


					
				
				 Marian Lewandowski



			Oceniono 4 razy

                              2
			





                        
                          
                          
                            Dzieñ dobry.
Artykół bardzo ciekawy, lecz dlaczego taki krótki ? Nie jestem żeglarzem ani też o tej dziedzinie nie mam żadnego pojęcia, ale tego typu wywiady a zwłaszcza doświadczenia Szymona poczynając od początków czyli samych pomysłów po przez ich realizację bardzo mnie zainteresowało.
 Bardzo miło wspominam też prelekcję Szymona i Brozki w Marina Grudziądz, ich opowieści na temat przygotowań i samego pierwszego rejsu do dokoła świata. Było to dla mnie ciekawym doświadczeniem.  Mam też to szczęście, że wśród moich znajomych na FB jest mama Szymona co daje mi tą korzyść, że mam dostęp do ,,wiecej" szczegółów. 
Od siebie dodam, że życzę Szymonowi i Brożce spełnienia wspólnych planów oraz marzeń. 
Z Lleida (Hiszpania), serdecznie pozdrawiam. 

Marian Lewandowski.
                          
                        
                      
Pokaż odpowiedzi (1)Odpowiedz
			
			  yglykmat
			
			

			Oceniono 1 raz

                              1
			





                        
                          
                          
                            Szacun. Żeglarstwo  przez wielkie Ż.
                          
                        
                      Odpowiedz
			
			  bannita
			
			

			Oceniono 1 raz

                              1
			





                        
                          
                          
                            A ile kosztuje zbudowanie takiej łódki? Drogo? Bo jak niezbyt drogo, to też bym zbudował i przepłynął Atlantyk.
                          
                        
                      OdpowiedzAby ocenić zaloguj się lub zarejestrujX