Scenariusz był, niestety, dość typowy. Obaj młodzieżowcy Kolejarza mieli już tego dnia na tor nie wyjeżdżać. Ale wyjechali.  - Wcześniej Jarek trenował m.in. z Łęgowikiem i Polisem, natomiast na koniec, niestety, wyjechał z Kamińskim. I stało się – opowiada przyjaciel rodziny Krzywoszów. – Szczęście w nieszczęściu, że nad Jarkiem czuwał Pan Bóg, zresztą jego tata, Mariusz, zawsze nosi w kieszeni różaniec. Chłopak doznał wstrząśnienia mózgu, ale poza tym ma tylko pęknięty obojczyk, na który nie nałożono gipsu, lecz popularny ostatnio pajączek. Dobrze, że kupujemy solidne kaski, takie za trzy tysiące złotych. Z Kamińskim sprawa ma się natomiast gorzej, choć początkowo wydawało się, że bardziej ucierpiał Jarek. Kamilowi założono ponad pięćdziesiąt szwów nad prawym okiem, ma pozrywane powieki i zapadniętą kość policzkową, dlatego wzywano do niego specjalistę od chirurgii twarzowo-szczękowej. Jak go zobaczył jeden z członków rodziny Krzywoszów, to mu po prostu wybaczył – dodaje.  Rozmawialiśmy również z mechanikiem Krzywosza, Dariuszem Pałubińskim, który był świadkiem karambolu. I sam ledwo ustał na nogach. – Źle się stało, że chłopcy wyjechali raz jeszcze na koniec treningu. Jarek się złożył w drugi łuk, a Kamil nie zdążył. Chyba złapał jakąś koleinę, szarpnęło nim i uderzył w Jarka, którego wyrzuciło z motoru. Upadł na prawy bark i mocno uderzył głową o tor. Jak podbiegłem i go zobaczyłem, to aż słabo mi się zrobiło. Oczy miał otwarte do połowy, tak, że same białka było widać. I nie miał normalnego oddechu, jakby doszło do jakichś obrażeń wewnętrznych. Nieprzytomny leżał ze trzy, cztery minuty, więc lekarka wezwała helikopter, co zawsze wiąże się też z przyjazdem policji, taka procedura. Na szczęście Jarek jeszcze na torze, przed lądowaniem helikoptera, zaczął dochodzić do siebie. A ja łaziłem tam i z powrotem, bo za dobrze się nie czułem. Kamil natomiast uderzył szczęką kasku o tor, ta część pękła i chyba uszkodziła mu kość policzkową – mówi nam Pałubiński. Trzymamy kciuki za zdrowie obu młodzieżowców, dla których była to już druga taka wspólna przygoda na treningu drużyny. Przed rokiem to również Kamiński był sprawcą karambolu. Wtedy jednak sam wyszedł bez szwanku, bo zdążył wypuścić motocykl, którym oberwał Krzywosz. Pochodzący spod Wrocławia zawodnik miał ukruszony ząb, lekki uraz kręgosłupa i problem z mięśniami szyi. Już po tamtej kraksie pojawiły się sugestie, by obaj wspólnie nie trenowali. - Byłem w szpitalu u chłopaków i słyszałem, jak Kamil powiedział do Jarka „przepraszam”. Do ich wspólnej jazdy nie powinno było jednak dojść – podkreśla Pałubiński. Z kolei wspomniany przyjaciel domu Krzywodzów dodaje: - Jarek jeździ czysto, stara się technicznie. Odjechał dziesiątki imprez młodzieżowych, gdzie, jak wiadomo, często odbywa się corrida. Odjechał ligę, a jego najgroźniejszymi upadkami były tylko niegroźne uślizgi. Dwie najpoważniejsze kontuzje odniósł natomiast na treningu.W niedzielę Kolejarz Opole wybiera się na ligowy mecz do Rzeszowa. 