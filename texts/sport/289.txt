

Finał Pucharu Challenge: mecz Perły Lublin od 20.10 w TVP Sport, TVP Lublin, SPORT.TVP.PL  i aplikacji
 
									Kilka drużyn, w tym także piłki ręcznej, było blisko sukcesu w Europie. W 1978 roku w finale Pucharu Europy zagrał Śląsk Wrocław oraz dwukrotnie Wybrzeże Gdańsk (1986 i 1987). Niestety, bez szczęścia w decydujących meczach. Niemoc polskich zespołów, kilkadziesiąt lat później, udało się przełamać dopiero szczypiornistkom Monteksu. Wydaje się to niewiarygodne, bo ledwie osiem lat wcześniej rozegrały pierwszy mecz w ekstraklasie! Wtedy niewielu, może poza prezesem Tadeuszem Strzęciwilkiem i trenerem Andrzejem Drużkowskim, wierzyło, że klub może odnosić sukcesy nie tylko w Polsce, ale również w europejskich pucharach. 

Najlepsze w Polsce

Między kadrą a ówczesnym Monteksem można było wtedy postawić znak równości. – Był moment, gdy w klubie grało 10-11 reprezentantek Polski, a kolejne pukały do drzwi kadry – zauważa kołowa Ewa Damięcka. – Do Monteksu trafiały zawodniczki z całej Polski, które chciały zdobyć coś więcej niż mistrzostwo kraju.  
– Na każdej pozycji miałyśmy chyba najlepsze w Polsce – dodaje Monika Marzec i wylicza: – Na lewym skrzydle Sabina Włodek, na lewym rozegraniu Iza Puchacz i Dagmara Kowalska, na środku Wiola Luberecka, wieloletnia kapitan, na prawym rozegraniu Renia Jakubowska, na prawym skrzydle Gosia Majerek, w bramce Magda Chemicz i Iwona Pabich... Do tego dziewczyny, które wtedy dopiero wchodziły do zespołu, a odegrały później dużą rolę w piłce ręcznej.  Monika Marzec w wyliczeniach pominęła oczywiście kołowe i nie wymieniła... siebie, a przecież w klubie występowała przez kilkanaście lat i zdobyła 13. tytułów mistrzowskich!

Montex był monolitem, co zaskakiwało przy tylu indywidualnościach. – Liderka? Nie miałyśmy jednej, która decydowałaby o obrazie gry zespołu – ocenia skrzydłowa Sabina Włodek. – Bramki rozkładały się na drużynę i raz jedna, raz druga "ciągnęła" wynik. Skład był na tyle dobry, że przeciwnik nie mógł wyeliminować konkretnej zawodniczki, choćby takiej jak Wiola Luberecka, która miała duże umiejętności i ogromne doświadczenie. 
									Zespół wyróżniał się nie tylko wspaniałą kadrą, ale też miał świetną atmosferę. Tradycją było wspólnie grillowanie po sukcesach, a tak się składa, że w historii klubu tylko dwa sezony zakończyły się bez medali – debiut w ekstraklasie oraz przed rokiem (2016/17). – Sportowcy są też ludźmi – przypomina Monika Marzec. – Jest czas na treningi i mecze, jest też czas na chwilę oddechu. Wspólnie spotkania przy grillu? To było miłe, że mogłyśmy się spotkać większą grupą, a oprócz zawodniczek, pojawiali się także najbliżsi. 

Ewa Damięcka dodaje: – Najważniejsze, że spotykał się cały zespół. Była okazja, aby poświętować i pocieszyć się z sukcesów. To nas cementowało. Nie było później wymówek, że nie zagram w meczu, bo mnie noga boli, mam złamany nos, czy wybity palec. Wydawało nam się, że możemy razem góry przenosić...

Maniak, fanatyk…

Nie byłoby jednak sukcesów, gdyby nie trener Andrzej Drużkowski. Zanim trafił do Lublina, był przez wiele lat związany z Elblągiem, a w latach 80. pracował w klubach w Norwegii. Już wtedy reprezentantki tego kraju należały do światowej czołówki (m.in. srebrne medale IO 1988 i 1992 i brąz MŚ 1986), więc nic dziwnego, że trener chciał przenieść te wzorce do Lublina. 

W opiniach pojawiają się podobne określenia: nietuzinkowy, maniak i fanatyk piłki ręcznej, zwariowany na jej punkcie, mógł o niej rozmawiać przez 24 godziny na dobę, dzień zaczynał i kończył z piłką ręczną... – Miał naprawdę bzika na punkcie szczypiorniaka – przekonuje Sabina Włodek. – Większość dnia spędzał w hali, a resztę poświęcał na oglądanie meczów, wtedy na kasetach VHS. Potrafił z nami rozmawiać i słuchać. Były takie sytuacje, kiedy sam o wszystkim decydował, ale zdarzało się, że to my podejmowałyśmy decyzje dotyczące gry.

Monika Marzec tłumaczy: – Wprowadził wiele innowacji, które zaobserwował podczas pracy w Norwegii. Miał duży wpływ na naszą grę i wyniki. Miał też duży wpływ na rozwój zawodniczek. Każda z nas wiele mu zawdzięcza.  
									Ewa Damięcka trafiła do Lublina jako 20-letnia. Jak przyznaje, było to dla niej ogromne wydarzenie, bo mogła trenować i grać z najlepszymi. Opuszczenie rodzinnego domu i wyjazd do obcego miasta były dobrą szkołą życia. Zastanawia się, czy jej kariera rozwinęłaby się równie dobrze, gdyby trenerem był ktoś inny. – Był dla mnie drugim ojcem. Patrzyłam w niego jak w obrazek i wierzyłam w każde słowo. Miał ulubione powiedzenia, wiedział jak dotrzeć do zawodniczek. Zagraniczne zespoły były od nas lepsze w wielu elementach, a on starał się robić wszystko, by zniwelować te różnice. 

Doskonale wiedział, że jeden trener, nawet dobry, to za mało w nowoczesnym sporcie. Stąd pomysł na poszerzenie sztabu o innych trenerów, nie tylko ze środowiska piłki ręcznej. Bardzo dużo uwagi poświęcał przygotowaniu motorycznemu, taktyce i psychologii. – Nasze treningi były bardzo zróżnicowane. Na przykład do południa zajęcia w siłowni, gdzie miałyśmy wszystko dokładnie rozpisane i dawkowane. Odpowiednio do wieku, wzrostu, wagi i pozycji na boisku. Później zajęcia na stadionie lekkoatletycznym lub już w hali, ale bez piłek, poprawiające naszą sprawność. W tamtym okresie to było coś innowacyjnego.  
Puchar EHF: nagroda pocieszenia

We wspomnianym sezonie 2000/01 celem nie był wcale Puchar EHF, ale Liga Mistrzów. W kraju drużyna miała ugruntowaną pozycję i od pierwszego mistrzostwa 1994/95 nie znalazła pogromcy. Zarówno prezes Monteksu, jak i trener marzyli o sukcesie w Europie. Pierwszą rundę klub przeszedł bez kłopotów i dwukrotnie ograł białoruski BGPA Mińsk; w drugiej został wyeliminowany przez węgierski Gyoeri Graboplast. Pechowo, bo różnicą bramki, ale jednak. – Ten dwumecz był zarazem bolesny i bardzo motywujący. Chciałyśmy wypaść jak najlepiej w Pucharze EHF i udało się dotrzeć do finału – tłumaczy Sabina Włodek. 

– Niespełnionym marzeniem i trenera, i zawodniczek była oczywiście Liga Mistrzów – dodaje Monika Marzec. – Nie było to wcale łatwe zadanie... Dwukrotnie udało nam się dojść do ćwierćfinału. Czegoś nam brakowało, żeby zrobić kolejny krok. Może po prostu szczęścia? Mimo wszystko Puchar EHF był wielkim sukcesem i warto to docenić. 
									Po odpadnięciu z Ligi Mistrzów trafiły na pocieszenie do Pucharu EHF. Do finału szły jak burza, eliminując kolejno: Oteul Galati (Rumunia, 1/16 finału), Randers HK (Dania, 1/8 finału), Slovan Duslo Sala (Słowacja, 1/4 finału) i wreszcie Zagłębie Lubin (1/2 finału). Rywalki z Polski nie miały szans, przegrały w dwumeczu różnicą 25 bramek! – To było jedno z naszych najlepszych, jeśli nie najlepsze spotkanie – ocenia Marzec. – Z tamtym czasem kojarzy mi się wielka radość z każdego meczu. Chciałyśmy dokonać czegoś, co nie udało się żadnej innej drużynie piłki ręcznej, czyli zdobyć europejski puchar. Byłyśmy głodne sukcesu. 

Kocioł w Lublinie

W finale czekała chorwacka Podravka Koprivnica, która pięć lat wcześniej wygrała Ligę Mistrzów. – To była naprawdę mocna drużyna– ocenia Ewa Damięcka. – Nawet po zwycięstwie w Lublinie (28:21), nie byłyśmy jeszcze pewne sukcesu. Wiedziałyśmy, że czeka nas mecz na trudnym terenie i mecz mógł się ułożyć różnie. 

Inaczej zapamiętała rewanż Sabina Włodek: – Jadąc do Koprivnicy byłyśmy pewne siebie. Chciałyśmy wygrać, miałyśmy zaliczkę. Mecz był toczony w dość spokojnym tempie, bez szarpania. Oczywiście trzeba było uważać, ale w całej konfrontacji byłyśmy zdecydowanie lepszym zespołem.

– Bałkańska piłka ręczna miała swój charakter – dodaje Monika Marzec. – Nigdy nie było łatwo grać z drużynami z tamtego regionu. Tak było kiedyś i tak jest dzisiaj. Pamiętam doskonale oba mecze... Takich chwil się nie zapomina do końca życia. Nie można nie docenić także naszych kibiców. Wtedy jeszcze rozgrywałyśmy mecze w starej hali przy Alejach Zygmuntowskich w Lublinie. Hala była kameralna, a kibice bardzo żywiołowi i głośni. Trybuny schodziły do parkietu i czułyśmy się jak w kotle.  
									I tak dochodzimy do ważnej kwestii, bo w parze z sukcesami, szło ogromne zainteresowanie wszystkim, co dotyczyło Monteksu. – Wystarczyło wyjść z domu i posłuchać kibiców. Zwłaszcza, gdy zbliżał się mecz – wspomina Ewa Damięcka. – Ludzie dyskutowali o naszych rywalach, naszej grze... Kibice rozpoznawali nas na ulicy i gratulowali dobrych wyników. Miałyśmy poczucie, że klub jest bardzo ważną częścią miasta. Mogłabym to porównać do sytuacji Legii w Warszawie albo żużla w Lublinie na początku lat 90.

– Miałyśmy to szczęście, że kibice zawsze nas wspierali – dodaje Monika Marzec. –  To ważne, bo życie sportowca nie jest tylko usłane różami. Zdarzają się słabsze momenty, jak porażki, spadek formy czy kontuzje. Kibice byli z nami, gdy zespół awansował do ekstraklasy i później, gdy już odnosiłyśmy sukcesy. Dzięki nim miałyśmy wrażenie, że jesteśmy jeszcze silniejsze. 

Po zdobyciu Pucharu EHF była okazja nie tylko do grilla, ale także do fety na ulicach Lublina i podzielenia się radością z kibicami. – Pamiętam, że spacerowałyśmy z pucharem po głównym deptaku w Lublinie, a ludzie cieszyli się razem z nami – mówi Ewa Damięcka.		
Rosnące długi

Wydawało się, że po takim sukcesie otworzą się drzwi do gabinetów sponsorów. Już w tym historycznym sezonie z finansami klubu było źle. – Udało nam się jeszcze zdobyć Puchar EHF siłą pasji, ambicji i wielkiego serca. To też było wyróżnikiem Monteksu. Nie tylko, jak większość sądziła, umiejętności. Mimo rosnących zaległości finansowych miałyśmy świadomość, że to nasza życiowa szansa. Nie wyobrażałyśmy sobie, że możemy w którymś momencie odpuścić. I tylko żałuję, że nie udało się zrobić kolejnego kroku i odnieść sukcesu w Lidze Mistrzów. Niestety, wycofał się sponsor, nie było możliwości, aby zatrzymać najlepsze, nie wspominając o transferach. 

– Był czas, gdy grałyśmy bez wypłat przez osiem miesięcy i mimo tego zdobywałyśmy mistrzostwa Polski – dodaje Sabina Włodek. – To dziwne, że sukces w Pucharze EHF nie poprawił sytuacji finansowej klubu. Tak naprawdę po tym zwycięstwie zaczęły się problemy. W Lublinie spotkała się grupa, nie mówię tylko o zawodniczkach, które tworzyły atmosferę i klimat. Wielu w Polsce zazdrościło nam, że mimo kłopotów jesteśmy w stanie utrzymać zespół, grać i wygrywać mecze.

Od triumfu w pucharze minęło 17 lat, a historia zatoczyła koło. W niedzielę 13 maja zawodniczki Roberta Lisa zagrają rewanż z Rocasa Gran Canaria w finale Pucharu Challenge. Drużyna zapewniła sobie 20. mistrzostwo Polski i wciąż jest w mieście numerem jeden. Może tym razem sukces nie będzie początkiem końca drużyny, a za rok, dwa lub pięć uda się spełnić marzenie trenera Drużkowskiego i podbić Ligę Mistrzów. Jak mawiał przed laty do zawodniczek: musicie zrobić wszystko, aby wsiąść do pociągu i dojechać jak najdalej. Zacznijcie od ciężkiej pracy... 
Autor – Damian Pechman
Współpraca – Maciej Wojs 
Droga Monteksu Lublin do Pucharu EHF:
I runda LM
13.10.2000,    BGPA Mińsk – Montex 24:33 (13:16)
15.10.2000,    Montex – BGPA Mińsk 32:24 (14:11)
II runda LM
05.11.2000,    Gyoeri Graboplast – Montex 23:19 (12:7)
12.11.2000,    Montex – Gyoeri Graboplast 25:22 (15:10)
1/16 finału Pucharu EHF
07.01.2001,    Montex – Otelul Galati 32:15 (17:8)
13.01.2001,    Oteul Galati – Montex 25:25 (14:13)
1/8 finału Pucharu EHF
10.02.2001,    Montex – Randers HK 39:23 (19:13)
17.02.2001,    Randers HK – Montex 23:27 (10:12)
1/4 finału Pucharu EHF
03.03.2001,    Slovan Duslo Sala – Montex 22:25 (12:9)
10.03.2001,    Montex – Slovan Duslo Sala 33:24 (20:12)
1/2 finału Pucharu EHF
31.04.2001,    Montex – Zagłębie 31:16 (18:5)
08.04.2001,    Zagłębie – Montex 24:34 (13:15)
Finał Pucharu EHF
06.05.2001,    Montex – Podravka Koprivnica 28:21 (14:11)
12.05.2001,    Podravka Koprivnica – Montex 24:24 (11:10)		