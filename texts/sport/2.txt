Heysel. To słowo do dziś jest synonimem wielkiej tragedii. Tragedii, której można było uniknąć. Ale też tragedii, która okazała się ważną nauczką i zmieniła podejście do bezpieczeństwa na stadionach. Był 29 maja 1985 roku i na przestarzałym brukselskim obiekcie rozgrywano finał Pucharu Europy. Z jednej strony Liverpool. Potęga. Obrońca trofeum, który w dodatku w latach 1977-1984 po Puchar Europy sięgał czterokrotnie. Najlepsza drużyna na kontynencie. Z drugiej – Juventus ze Zbigniewem Bońkiem i Michelem Platinim w składzie, który w ubiegłym sezonie wywalczył Puchar Zdobywców Pucharów, ale jego ambicje sięgały wyżej. Dużo wyżej. Wszystko zaczęło się na mniej więcej godzinę przed pierwszym gwizdkiem. Na trybunach pojawiało się coraz więcej kibiców z Anglii i Włoch. Oddzielał ich niewielki płot, przy którym znajdowało się ledwie kilku policjantów. Najpierw fani obu drużyn zaczęli obrzucać się butelkami. W końcu nie wytrzymali kibice Liverpoolu. Zaatakowali Włochów, przeskoczyli przez płot. Przerażeni Włosi, widząc w rękach Anglików nie tylko butelki, ale też kastety, a nawet noże, próbowali uciekać, ale jednocześnie tratowali wszystkich, spychając ich w kierunku ściany. Ta nie wytrzymała. Zawaliła się. Chwilę później świat obiegły zdjęcia zakleszczonych ludzi, próbujących ratować swe życie i tych, którzy leżą martwi na murawie stadionu. Policja zareagowała zbyt późno, podobnie jak służby medyczne. Zginęło 38 Włochów i jeden Belg, a ponad 600 osób zostało rannych.\Większość tych, którzy z godzinnym opóźnieniem rozpoczęli wtedy mecz o Puchar Europy, ma dzisiaj traumę związaną z tym meczem i zwyczajnie nie chce rozmawiać. – Najprędzej coś szczerego o Heysel powie wam Bruce Grobbelaar. W dwudziestą rocznicę tragedii pisałem o niej tekst i z piłkarzy Liverpoolu z 1985 roku on mówił o tym najwięcej – tłumaczy John Cross, dziennikarz „Daily Mirror”. Dzwonimy do Grobbelaara, który wtedy bronił bramki Liverpoolu, a rok wcześniej, gdy w finale Pucharu Europy The Reds wygrywali w karnych z Romą, wykonywał między słupkami taniec, do którego później w Stambule nawiąże Jerzy Dudek. Dziś mieszka w Kanadzie, gdzie gra amatorsko w piłkę i udziela się jako trener. – Heysel? Sorry, to dla mnie trudny temat. Nawet po tych 30 latach. Wolałbym go nie poruszać. Ale na pewno znajdziecie moje wypowiedzi, których udzieliłem zaraz po meczu –mówi w rozmowie z „Przeglądem Sportowym”. Znaleźliśmy. Powiedział krótko: „Dla mnie futbol to radość, to życie. Po tych wypadkach wolę się wycofać. Kiedy pomyślę, że zrobili to Anglicy, mieszkańcy Liverpoolu, nazywający siebie kibicami, chce mi się płakać”. A po kilku latach wypowiedział się tak: „Nigdy nie powinniśmy grać tego meczu. UEFA uparła się, bo sądziła, że w przeciwnym razie zamieszki mogą przenieść się na ulice Brukseli”. Po spotkaniu podszedłem do autobusu Juventusu i przeprosiłem Włochów za to, co się stało”.Kadrowicze o finale LM: To mecz sezonu. Niech zwycięży piłkaKolejną osobą, która dziś nie chce rozmawiać o Heysel, jest Zbigniew Boniek. Co prawda został jednym z bohaterów spotkania, bo decydujący gol Michela Platiniego padł po rzucie karnym podyktowanym za faul na Polaku (choć ten miał miejsce przed polem karnym), ale to nie piłka miała dla Bońka tego wieczoru największe znaczenie. „Ujmę to tak. Jeśli ludzie wybierają się na finał europejskiego pucharu, to jest czymś totalnie groteskowym, że nigdy nie wracają z niego do domu, bo zostali zabici. Ten wieczór był straszny. I głupi. Widziałem ciała ofiar, które zabierano ze stadionu. To nie jest dobry pomysł, by grać w piłkę, gdy wokół ciebie umierają ludzie” – powiedział kilka lat po tragedii, cytowany przez angielskie media. Dziś tematu unika.Jednym z pytań, które najczęściej powraca przy okazji tematu Heysel, jest: „W jakim stopniu piłkarze zdawali sobie sprawę z rozmiarów tragedii?”. W tej sprawie opinie są nieco sprzeczne. Paolo Rossi, wtedy 28 – letni napastnik Juventusu i król strzelców mundialu w Hiszpanii w 1982 roku, przekonuje, że nie do końca zdawali sobie sprawę z tego, jak bardzo poważna jest sytuacja. „Wiedzieliśmy, że coś się dzieje, ale nie mieliśmy świadomości, że obok nas rozgrywa się aż takie piekło. Kilka osób powtarzało przed meczem, że jest jedna ofiara śmiertelna. Straszną prawdę poznaliśmy dopiero po meczu” – mówi. Wersja Rossiego wielu ludzi dziwi. Simone Stenti wtedy był zafascynowanym piłką studentem, później został wicedyrektorem firmy GQ na całe Włochy. Po ataku fanów Liverpoolu w ostatniej chwili wskoczył z trybuny na inny budynek, dzięki czemu ocalił życie. Ostatkiem sił uratował też życie swojego ojca. Obok boiska spotkał cenionego włoskiego dziennikarza, Gianniego Minę, który powiedział mu krótko: „Jest wiele ofiar”. Stenti poszedł wtedy w stronę szatni. Na widok Stefana Tacconiego, bramkarza Juventusu, krzyknął: „Proszę was – nie rozgrywajcie tego meczu!”. Tacconi odwrócił się. Nie odpowiedział nic. Dziś piłkarze Juventusu zgodnie przyznają, że żaden z nich nie chciał grać, a przymusiła ich UEFA.W szatni Liverpoolu sytuacja wyglądała nieco inaczej. Przebierali się blisko sektora Z, na którym doszło do ataku kibiców. Lewy obrońca Alan Kennedy miał lekki uraz, nie mógł grać od pierwszej minuty, więc koledzy poprosili go, by sprawdził, co tam się dzieje. „To było okropne. Ściana właśnie się zawaliła i widziałem twarze ludzi, którzy prosili o pomoc, ale dla których nic nie dało się zrobić. Powoli umierali. Te obrazy będę miał w głowie do końca życia” – dramatycznie opowiada Kennedy. Chwilę później wrócił do szatni i powiedział o wszystkim Rozgorzała dyskusja. Do szatni wszedł też przedstawiciel UEFA, z informacją, że na pewno jest pięć lub sześć ofiar. Bardziej doświadczeni piłkarze chcieli grać. – Musimy skoncentrować się na meczu – próbowali przekonać młodszych, którzy uważali, że w takich warunkach gra w piłkę nie ma żadnego sensu. Ostatecznie decydujący okazał się wpływ UEFA.Jeszcze bardziej wstrząsające od relacji piłkarzy są opowieści tych, którzy znajdowali się na trybunach. Otello Lorentini miał wtedy 60 lat, a na mecz udał się z synem Roberto i swoimi siostrzeńcami. Ze szturmu angielskich kibiców zapamiętał przede wszystkim wściekłą twarz chuligana, który próbował z całej siły uderzyć go żelaznym prętem. Na szczęście nie trafił. Gdy ściana się zawaliła, Otello znalazł się na murawie i nie mógł znaleźć swoich bliskich. Przez jakiś czas wymachiwał szalikiem syna w nadziei, że ten go zlokalizuje. W końcu znalazł go jeden z siostrzeńców. „Roberto leży tam, ale nie jest w dobrym stanie” – usłyszał. Przywołującą na myśl antyczną tragedię scenę, w której wierzący jeszcze ojciec przykłada ucho do ucha swojego syna, nakręciła telewizja. Ale pulsu już nie dało się usłyszeć. Roberto nie żył. Później okazało się, że 30-letni Roberto, będący lekarzem, mógł w pewnej chwili uciec z miejsca największego zagrożenia, ale postanowił reanimować nieprzytomną młodą dziewczynę. Bez skutku. Dziewczyna poniosła śmierć, podobnie jak jej ojciec. Roberto osierocił dwoje dzieci: trzyletniego Andreę i rocznego Stefano. Andrea, mimo że dziadek opowiedział mu po latach ze szczegółami, co wydarzyło się na Heysel, nie odczuwa jakiegoś wielkiego wstrętu do piłki. Jest dziennikarzem sportowym.Tragedię na Heysel przez kilka kolejnych dni relacjonował też „Przegląd Sportowy”. 30 maja 1985 roku największy polski sportowy dziennik dał na okładce wielki tytuł „Wstyd i hańba”, a poniżej zebrano komentarze znanych osób (m. in. polityków, piłkarzy) i zwykłych kibiców. „To wstyd i hańba dla kraju i piłki nożnej” – zacytowano premier Wielkiej Brytanii Margaret Thatcher. Wiadomo więc, skąd wziął się tytuł. „Przerażające, smutne widowisko. Bandytyzm. Trzeba się zjednoczyć w bardziej zdecydowanych, stanowczych działaniach przeciwko rozpowszechniającemu się odczłowieczeniu sportu” – to z kolei słowa Gerarda Cieślika. Jednak najmocniej wypowiedział się szef brukselskiej straży pożarnej, Hugo Gompel: „Brytyjscy kibice piłkarscy są mordercami”.Na drugiej stronie gazeta zamieściła tylko krótki opis meczu i zapowiedź, że temat tragedii pewnie powracał na łamy w kolejnych dniach. Tak też się stało. W następnym numerze pojawił się dłuższy opis zdarzeń na Heysel, zatytułowany tym razem „Hańba”, zakończony słowami Michela Hidalgo, byłego selekcjonera reprezentacji Francji: „To koniec piłki nożnej, koniec europejskiego pucharu. Wszyscy jesteśmy temu winni”. O tym, jak wielki szok wywołała ta tragedia i jak szybko rozpoczęło się szukanie przyczyn i próba wyciągnięcia wniosków na przyszłość”, świadczy znajdujący się w tym samym numerze „Przeglądu Sportowego” tekst „Szok nie przemija”, którego fragment brzmi tak: „We wszystkich krajach europejskich, a przede wszystkim w Belgii, Anglii i we Włoszech tragedia w Brukseli znajduje się w centrum uwagi opinii publicznej. Coraz częściej odrzuca się uproszczoną interpretację, według której było to przypadkowe nieszczęście spowodowane jedynie niedopatrzeniami policji. Tragedia w Brukseli była przede wszystkim przejawem schorzeń społecznych wysoko uprzemysłowionych krajów zachodniej Europy”.Po tym, co zaszło na Heysel, dostało się prawie wszystkim. Piłkarzom Liverpoolu – za to, co wydarzyło się jeszcze na rozgrzewce. Gdy podeszli pozdrowić swoich kibiców, ci odpalili racę i rzucili ją w sektor kibiców Juventusu. Dwóch piłkarzy zaczęło im bić brawo. Chwilę później w to samo miejsce poleciała kolejna raca i zawodnicy zareagowali tak samo. Jakby bawiło ich to, że ktoś może ucierpieć. Nikt nie może też zrozumieć, dlaczego piłkarze Juventusu cieszyli się zwycięstwie. Nie mieli pojęcia o rozmiarach tragedii? Jak już wykazano w tym tekście – wątpliwe. Zabrakło im taktu? Honoru? A może po prostu nie mogli się powstrzymać, bo to był pierwszy Puchar Europy w historii klubu? Ówczesny prezydent klubu, Giampiero Boniperti jako zawodnik Juventusu nie potrafił w latach 1946-1961 wygrać żadnego europejskiego trofeum. Po Heysel obiecał publicznie, że trofeum, do czasu wywalczenia go po raz kolejny, będzie skrywane. A niedługo później umieścił je w dostępnym dla wszystkich gabinecie z pucharamiŚledztwo w sprawie zdarzeń w Brukseli, przejął Bill Sergeant z policji w Merseyside. Nie mógł uwierzyć, jak belgijska policja mogła być do tego stopnia bezradna i dlaczego w pewnym momencie na stadionie pojawili się funkcjonariusze na koniach, którzy nie mogli wkroczyć od razu na trybuny, by zaprowadzać spokój. Na podstawie 17-minutowego filmu zidentyfikowano większość sprawców. Aresztowano 34 osoby, w tym 26 kibiców Liverpoolu, który postawiono zarzut nieumyślnego spowodowania śmierci, bo ten umożliwiał ich ekstradycję do Belgii. Ostatecznie 14 z nich skazano na trzy lata więzienia, w zawieszeniu na pięć lat. Po apelacji oburzonej łagodnością kar belgijskiej prokuratury 11 kibicom wyrok wydłużono do czterech lub pięciu lat. Na pięć lat wykluczono też wszystkie angielskie kluby z europejskich pucharów, a Liverpool cierpiał nawet rok dłużej. Pozwolono mu wrócić dopiero w sezonie 1991/1992. Joe Fagan –szkoleniowiec, który w Liverpoolu pracował w różnych rolach od 1958 roku – zrezygnował z pracy trenerskiej. Był stłamszony tym, co widział na Heysel i tym, jak ukarano klub, którego potęgę budował od kilkunastu lat.Eamonn McCabe w 1985 roku pracował jako fotograf dla „Observera”. Gdy angielscy kibice ruszyli na Włochów, nie wiedział, co dokładnie się dzieje, ale podszedł do trybuny i zaczął robić zdjęcia, które kilka godzin później obiegły cały świat. Wielokrotnie spotkał się z pytaniem, jak mógł fotografować umierających i cierpiących ludzi, ale po 30 latach ma na nie swoją odpowiedź. Taką: „Nie miałem momentu, w którym bym pomyślał, że nie uchodzi. Czułem wręcz na sobie olbrzymią presję. Miałem wrażenie, że muszę jak najlepiej oddać to, co tam się działo. Myślę, że podobną motywację ma korespondent wojenny. Ale tragedia na Heysel cały czas szczególnie żyje obok mnie. Jest jak najbliższa rodzina”.