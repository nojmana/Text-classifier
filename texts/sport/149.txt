Nie ma problemu z anoreksją u zawodników, choć w ostatnich miesiącach znowu było o tym głośno, ale powolutku zaczęto już bić na alarm. Dlatego zmiany, jakich dokonała FIS, mają charakter zapobiegawczy.W ubiegłym sezonie burzę wywołał czeski skoczek Vojtech Stursa, który wrzucił do sieci zdjęcie bez koszulki. Kibice, widząc jego wystające żebra, zaczęli go porównywać do Niemca Svena Hannawalda, który walczył z anoreksją. Nie jest tajemnicą, że od przyjścia do polskiej kadry trenera Stefana Horngachera mocno schudli także nasi skoczkowie. To był jeden z pierwszych warunków Austriaka. Wszystko po to, by mogli oni skakać na krótszych nartach, nad którymi łatwiej utrzymać kontrolę.Już pod koniec minionego sezonu głośno było o tym w światku skoków narciarskich, że niska waga Polaków bardzo nie podoba się Słoweńcom i Norwegom. Oba kraje miały zgłosić przed komisją sprzętową wniosek i zmianę w przepisach. Ostatecznie z taką inicjatywą wyszła sama FIS.Od nowego sezonu inaczej ma wyglądać procedura kontroli skoczków. Do tej pory skoczkowie byli ważeni w butach, wkładkach i kaskach. Teraz będą stawali na wadze bez nich. - To spowoduje, że będą musieli przybrać na wadze około 1,5-2 kilogramów - mówiła jeszcze w kwietniu Agnieszka Baczkowska, polska przedstawicielka w FIS, w rozmowie z Onet Sport.Teraz to, co zapowiadała, stało się faktem. FIS zapowiedziała też, że jeśli te zmiany nie przyniosą efektów, to kolejnym krokiem będą zmiany w tabeli BMI.Jedną z ważniejszych zmian podjętych na Kongresie była też decyzja o wykreśleniu z przepisów maksymalnego rozmiaru skoczni, na jakim mogą startować kobiety. Do tej pory zawodniczki mogły rywalizować na obiektach o maksymalnym rozmiarze HS 118. Teraz nie będzie ograniczeń pod tym względem.