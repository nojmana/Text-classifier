Przyślij wiadomość, zdjęcie, wideo"Generalna dyrekcja ruchu drogowego zaczęła dziś - przed datą wprowadzenia 24 czerwca praw jazdy dla kobiet - zastępować dokumentami saudyjskimi międzynarodowe, uznane przez królestwo prawa jazdy" - głosi oficjalny komunikat rozpowszechniany przez agencję SPA. Ostatni kraj z zakazem Arabia Saudyjska jest jedynym krajem na świecie, w którym kobiety nie miały prawa prowadzić samochodu. We wrześniu 2017 roku król Salman zapowiedział zniesienie w czerwcu 2018 roku zakazu prowadzenia samochodu przez kobiety w ramach reform z inspiracji jego syna i następcy tronu księcia Muhammada. W poniedziałek wydawanie zezwoleń saudyjskich miało miejsce "w wielu miejscach i w różnych miastach" - podała agencja SPA. Urzędnicy wcześniej "zweryfikowali pozwolenia międzynarodowe" i "ocenili zdolności kandydatek", poddając je na egzaminowi praktycznemu - dodała SPA. Obiecał modernizację Arabii Saudyjskiej Muhammad ibn Salman został mianowany następcą tronu w czerwcu 2017 roku przez króla Salmana. 32-letni książę obiecuje zreformowanie Arabii Saudyjskiej i jej modernizację. W kontekście reformatorskich zamierzeń księcia odnotowuje się także powołanie kobiety - Tamadhir bint Josif al-Rammah - na urząd wiceministra pracy i rozwoju społecznego. Obok rozszerzania praw kobiet reformy obejmują też promowanie masowej rozrywki. W marcu ministerstwo kultury zatwierdziło regulamin wydawania pozwoleń na otwieranie kin. Ta rozrywka była w królestwie przez ostatnie czterdzieści lat całkowicie zakazana. Saudyjski minister kultury Awad ibn al-Awad oświadczył, że powrót kin do Arabii Saudyjskiej "przyczyni się do wzrostu gospodarczego i dywersyfikacji kultury, stworzy więcej miejsc pracy i wzbogaci wachlarz rozrywek, dla których Arabia Saudyjska jest największym rynkiem w regionie". PAP