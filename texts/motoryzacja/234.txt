Z okazji 70. urodzin sportowych aut Porsche producent z Zuffenhausen sprawił sobie wspaniały prezent – 911 Speedster Concept, czyli gotowe do jazdy studium otwartego, wyjątkowo emocjonującego samochodu sportowego. Prototyp stanowi ogniwo pomiędzy pierwszym Porsche 356 „No. 1” Roadster, który dopuszczono do ruchu dokładnie 8 czerwca 1948 r., oraz współczesnymi modelami Porsche. Rasowy charakter i wierność historii sprawiają, że 911 Speedster Concept precyzyjnie odzwierciedla istotę marki sportowych aut z Zuffenhausen. Samochód powstał przede wszystkim z myślą o nieskazitelnej przyjemności z jazdy. Pod jego dwukolorową karoserią kryje się układ napędowy pochodzący z aktualnych modeli GT. Opracowano go w Porsche Motorsport Centre, gdzie narodziły się 911 GT2 RS oraz GT3 RS. 911 Speedster Concept świętuje swoją światową premierę podczas oficjalnych obchodów rocznicy „70 lat samochodów sportowych” w Zuffenhausen. Koncepcyjne studium zdradza, jak może wyglądać potencjalna wersja produkcyjna modelu – chociaż jej debiut może nie nastąpić przed 2019 r. Decyzja co do dalszych działań w tym względzie zostanie podjęta w najbliższych miesiącach.Na charakterystykę 911 Speedster Concept składa się niższa i bardziej pochylona rama przedniej szyby oraz odpowiednio obniżona krawędź okien bocznych. To sprawia, że studium nowego sportowego samochodu ma jeszcze bardziej masywny profil, z bardzo nisko poprowadzoną linią dachu „flyline”, nawiązującą do jego poprzedników, takich jak Porsche 356 1500 Speedster. Specjalna, wykonana z włókien węglowych pokrywa za przednimi fotelami osłania układ ochrony przeciwkapotażowej i tradycyjnie wyróżnia się dwoma wybrzuszeniami, podobnie jak we wszystkich modelach 911 Speedster produkowanych od 1988 r. Aerodynamiczny akcent stanowią dwie kontrastowe czarne listwy pomiędzy „garbami”, a przeźroczysty deflektor z akrylowego szkła zdobi wygrawerowane logo „70 years of Porsche” (z ang. 70 lat Porsche).Podobnie jak historyczny pierwowzór, 911 Speedster Concept zamiast konwencjonalnego poszycia dachowego ma lekką osłonę, która chroni kabinę zaparkowanego pojazdu przed deszczem. Do jej mocowania służy osiem zapięć typu Tenax. Filozofia lekkiej konstrukcji Speedstera ma swoją kontynuację we wnętrzu – pozbawionym nawigacji, radia i klimatyzacji. W pełni kubełkowe siedzenia wykonano z włókien węglowych, a obszycia z anilinowej skóry w jasnobrązowym kolorze Cognac 356 są inspirowane klasycznymi poprzednikami.Szerokie nadwozie prototypu pochodzi z modelu 911 Carrera 4 Cabriolet, jednak błotniki, przednią pokrywę i tylną osłonę wykonano tu z lekkiego kompozytu wzmacnianego włóknami węglowymi. Nadwozie w tradycyjnych odcieniach – srebrnym GT Silver i białym – odwołuje się do wczesnych samochodów wyścigowych Porsche, podobnie jak utrzymany w stylu lat 50. korek wlewu paliwa, umieszczony pośrodku przedniej pokrywy, klasyczny kształt lusterek bocznych Talbot czy unikalny design przednich lamp. Ich przeźroczyste i matowe powierzchnie tworzą „krzyżowy” wzór, nawiązujący do powszechnej praktyki z początków Porsche w motorsporcie. Reflektory zaklejano wówczas, by chronić je przed uderzeniami kamieni. Szerokie środkowe i tylne słupki udekorowano frezowanymi, pozłacanymi napisami Speedster.Pod nadwoziem 911 Speedster Concept kryje najnowocześniejsze rozwiązania. Podwozie zasadniczo pochodzi z 911 GT3, a imponujące 21-calowe felgi w stylu obręczy Fuchs zdobią kontrastujące, wykończone na wysoki połysk czarne detale w kształcie koniczyny. Po raz pierwszy koła te występują z mocowaniem centralną śrubą. Projektanci z działu modeli GT wiele uwagi poświęcili również układowi wydechowemu z tytanowymi rurami, oraz napędowi, który wykorzystuje 6-stopniową skrzynię manualną. Sześciocylindrowy silnik typu bokser osiąga moc ponad 500 KM i rozkręca się do 9000 obr./min.Historia modeli Porsche Speedster rozpoczęła się w USA
Sportowe samochody Porsche w wersjach Speedster łączą przyjemność z jazdy pod gołym niebem z niespotykaną dynamiką jazdy – i już od 1952 r. współtworzą historię Porsche. Ich prekursor, model 356 1500 America Roadster, miał aluminiowe nadwozie, w całości produkowane ręcznie. Ważył o 60 kg mniej od 356 Coupé i ze swoim 70-konnym czterocylindrowym bokserem rozwijał imponującą w tamtych czasach prędkość maksymalną 175 km/h. Wyposażony w dołączane boczne okna, rozkładane pokrycie dachowe oraz lekkie, kubełkowe fotele, model ten zawierał kilka kluczowych elementów designu kolejnych Speedsterów. Zbudowano go specjalnie dla rynku USA w zaledwie 16 egzemplarzach.Do 2010 r. powstało łącznie osiem różnych serii i specjalnych modeli o nazwie „Speedster”. Po 356 A 1500 GS Carrera GT Speedster z 1957 r. ich tradycje kontynuowało Porsche 911 Speedster z 1988 r. Tymczasowo karierę Speedsterów zakończyła limitowana edycja 356 egzemplarzy 911 Speedster (typ 997) z 2010 r.„70 lat samochodów sportowych Porsche” – specjalna wystawa i liczne aktywności
Na specjalnej wystawie w Porsche Museum producent prezentuje szereg kamieni milowych, które bezapelacyjnie pomogły mu kształtować i napędzać rozwój sportowych aut – od 1948 r. aż do dzisiaj. Jej celem jest podkreślenie wybitnych osiągnięć Porsche w minionych siedmiu dekadach.Porsche świętuje swój jubileusz podczas licznych aktywności w różnych zakątkach globu: jutro (9 czerwca) zaprasza fanów na wydarzanie „Sports Car Together Day”, odbywające się we wszystkich placówkach firmy na świecie. W weekend 16-17 czerwca producent sportowych aut przywita swoich pracowników, mieszkańców Zuffenhausen oraz potencjalnych klientów podczas uroczystości na terenie i wokół macierzystych zakładów.Obchody jubileuszu Porsche kontynuowane będą również podczas Festiwalu Prędkości, który odbędzie się w dniach 12-15 lipca na torze wyścigowym Goodwood w Wielkiej Brytanii, oraz w ramach zlotu „Rennsport Reunion” w Kalifornii (27-30 września). Świętowanie zakończy się wydarzeniem „Sound Night”, 13 października na Porsche Arena w Stuttgarcie.W polskich placówkach Mitsubishi Motors klienci mogą już skorzystać z wiosennych promocji. Ceny modeli Space Star, ASX i Outlander zaczynają się odpowiednio...Od 13 do 16 lipca w Ostrowie Wielkopolskim odbędzie się IX Ogólnopolski Zlot Zabytkowych Citroënów. Organizatorem zlotu jest Stowarzyszenie Citroën Oldtimer Club...Problemem samochodów elektrycznych jest mały zasięg. Jeżdżąc Nissanem Leaf , którego zasięg wynosił ok 250 km bałem się wyjechać poza...
© 2018 MAGAZYNMOTOMI.PL
