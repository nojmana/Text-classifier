Informację o wypadku w miejscowości Lubno otrzymaliśmy od czytelnika  na facebookowym profilu gorzowianin.com. Do dramatycznie wyglądającego wypadku doszło we wtorek 5 czerwca po godz. 16.Kierowca peugeota na łuku drogi stracił panowanie nad kierownicą, następnie skosił znak, przebił się przez ogrodzenie i zatrzymał się na ścianie budynku. Auto po uderzeniu w dom, zaczęło się palić. Świadkowie wypadku wyciągnęli z wnętrza pojazdu kierowcę w wieku około 50 lat, który był pod wpływem alkoholu.- Na całej wiosce było słychać ogromny huk. Całe szczęście że nikt w tym momencie nie szedł drogą i nikogo nie było na podwórku. Samochód obróciło tak, że stanął pionowo do domu, a jego tył był na ścianie, czyli w kierunku przeciwnym do jazdy. Ten pan zabrał auto synowi, podczas jego nieobecności w Polsce – opowiada nasz czytelnik.Po kilku minutach od zdarzenia na miejscu pojawili się strażacy z OSP Lubno, którzy szybko przystąpili do akcji gaśniczej. Na miejsce wypadku przyjechała jeszcze straż z OSP Lubiszyn oraz dwa wozy z jednostki w Gorzowie, a także policja i karetka pogotowia.- Okazało się, że mężczyzna siedzący za kierownicą jest kompletnie pijany, miał w swoim organizmie 2,5 promila alkoholu. Mężczyzna automatycznie stracił prawo jazdy, a za kierowanie pojazdem pod wpływem alkoholu odpowie przed sądem. Grozi mu do 2 lat więzienia – opowiada Maciej Kimet z zespołu prasowego Komendy Wojewódzkiej Policji.Mężczyzna miał dużo szczęścia, ponieważ nie doznał poważnych obrażeń, a jedynie ogólnych potłuczeń. Jak twierdzą świadkowie, nic mu się nie stało, ponieważ był kompletnie pijany.