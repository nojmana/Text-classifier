Chodzi o teren u zbiegu ulicy Dobrego Pasterza i al. Bora-Komorowskiego. To właśnie tędy biegnie jeden z korytarzy przewietrzania Krakowa. Jak wynika z oficjalnych dokumentów, powietrze napływa do miasta od północnej strony (z kierunku Mistrzejowic) i przemieszcza się przez dawny pas startowy w Czyżynach, w kierunku Wisły. Dla mieszkańców Krakowa, którzy – szczególnie w zimie – borykają się ze smogiem, każdy taki korytarz jest na wagę przysłowiowego złota.Z tego założenia wyszli też miejscy urzędnicy, którzy przy współpracy z radnymi z komisji planowania przygotowali projekt planu zagospodarowania rejonu ulicy Bora Komorowskiego. Zgodnie z nim, teren na którym znajduje się korytarz przewietrzania miasta, miał mieć wskaźnik biologicznie czynny w wysokości 50 procent. Co prawda mógł na nim powstać budynek o wysokości 55 metrów, jednak miał on mieć charakter punktowy, a nie zwartej zabudowy. Dodatkowo miał on zostać wybudowany "zgodnie z zasadami aerodynamiki", tak aby nie zaburzać ruchów powietrza.Projektem na ostatniej sesji mieli się zająć miejscy radni. Jednak w ostatniej chwili Włodzimierz Pietrus (PiS), zgłosił poprawkę do dokumentu. Wynikało z niej, że obszar biologicznie czynny miał zostać zmniejszony z 50 do 35 procent. W praktyce oznaczało to, że powierzchnia biurowa będzie mogła wzrosnąć ze 100 tysięcy metrów kwadratowych, do 150 tysięcy metrów kwadratowych. Dodatkowo zamiast punktowej zabudowy, mogłoby to spowodować powstanie kompleksu budynków. To z kolei – jak tłumaczy część radnych – mogłoby zaburzyć przepływ powietrza.Skąd taka nagła poprawka? Jak ustaliliśmy o zmiany w zapisach, lobbowali przedstawiciele zakonu Dominikanów, którzy są właścicielem terenu. Duchowni w tej sprawie kontaktowali się m.in. z radnymi prawicy, prosząc o wsparcie.Jednak do tego, aby poprawka mogła zostać przegłosowana, PiS potrzebował radnych z innych klubów. Pomocną dłoń wyciągnęli przedstawiciele prezydenckiego klubu "Przyjazny Kraków". Ci ostatni – choć są w koalicji z PO – poparli zaproponowane przez PiS zmiany.- Chodzi o to, że wszystkie podmioty musimy traktować równo. Jeśli na działkach, które są niedaleko powierzchnia biologicznie czynna, wynosi 35 procent, to dlaczego nie na działkach należących do zakonu – mówi radny Łukasz Wantuch z Przyjaznego Krakowa. Podobnie swoją decyzję argumentują radni z PiS: Michał Drewnicki i Włodzimierz Pietrus.Z takim zdaniem nie zgadza się Dominik Jaśkowiec, radny PO. - Poprawka wprowadzona przez PiS i radnych prezydenckich jest zła. Dlaczego? Ponieważ w tym miejscu biegnie korytarz przewietrzania powietrza i dogęszczanie tego terenu spowoduje utrudniony przepływ powietrza – wyjaśnia radny, który głosował przeciwko poprawce. – Plan był tak skonstruowany, aby budynki, które ewentualnie powstaną, nie wpływały na ruchy powietrza – dodaje.Podobnego zdania jest Grzegorz Stawowy, miejski radny i szef komisji planowania przestrzennego. – Plan zakładał dużą powierzchnię biologicznie czynną, a budynki, które miały powstać miały charakter punktowy. Takie rozwiązanie powodowało, że nie naruszałoby to korytarza przewietrzania powietrza – wyjaśnia Stawowy. I dodaje, że na poprawce zyskują jedynie zakonnicy.Jaki los teraz czeka plan? Z powodu zgłoszonej poprawki dokument raz jeszcze będzie musiał przejść drogę proceduralną. Jeśli nic nie stanie na przeszkodzie, będzie on głosowany najprawdopodobniej po wakacjach.O całej sprawie próbowaliśmy też porozmawiać z zakonnikami. Bezskutecznie.Chcesz porozmawiać z autorem? Napisz: dawid.serafin@grupaonet.plChcesz być na bieżąco z najważniejszymi informacjami dnia? Polub Onet Wiadomości na Facebooku!