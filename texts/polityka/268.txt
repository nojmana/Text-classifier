
„Z przyczyn niezależnych od Kancelarii Sejmu, mając na względzie kwestie organizacyjne oraz bezpieczeństwo wszystkich osób przebywających w budynkach sejmowych, z przykrością informujemy, że podjęto decyzję o odwołaniu posiedzenia SDiM planowanego na 1 czerwca 2018 r. Za zaistniałą sytuację bardzo przepraszamy. Kancelaria Sejmu będzie informować mailowo wszystkich uczestników sesji SDiM o dalszych decyzjach” – poinformowało Centrum Informacyjne Sejmu. Wcześniej z podobnych powodów Sejm i Senat zostały wyłączone z warszawskiej Nocy Muzeów 2018. 

To pierwsza taka sytuacja od 1994 roku, kiedy to odbyło się pierwsze posiedzenie SDiM. Do tej pory w ramach tej akcji szerzącej ideę parlamentaryzmu wśród uczniów szkół gimnazjalnych i ponadgimnazjalnych odbyły się 23 posiedzenia na sali plenarnej Sejmu. Polska była pierwszym krajem europejskim, który pozwolił nastolatkom próbować swoich sił w roli posłów. Po niej pomysł przyjął się także m.in. we Francji, Wielkiej Brytanii i Czechach. 



Przypomnijmy, że kilka dni po rozpoczęciu przez opiekunów niepełnosprawnych swojego protestu, Kancelaria Sejmu wstrzymała wydawanie jednorazowych przepustek. Z tego powodu dostęp do gmachu parlamentu jest mocno ograniczony dla dziennikarzy, ale również dla wycieczek i ekspertów, którzy do tej pory brali udział w posiedzeniach sejmowych komisji. Zmiana zasad wstępu na teren kompleksu sejmowego obowiązuje od środy 25 kwietnia. Niedawno głośno było o tym, że do Sejmu nie wpuszczono uczestniczki Powstania Warszawskiego Wandy Traczyk-Stawskiej. Do niepełnosprawnych nie dostała się także szefowa Polskiej Akcji Humanitarnej Janina Ochojska. 

Protest niepełnosprawnych i ich rodziców trwa w Sejmie od 18 kwietnia. W środę 9 maja Sejm przyjął ustawę o podniesieniu renty socjalnej o 165 złotych. Teraz świadczenie będzie więc wynosić 1030 złotych. Nadal natomiast nie ma decyzji ws. realizacji drugiego postulatu protestujących w Sejmie: chodzi o przyznanie niepełnosprawnym dodatku rehabilitacyjnego w wysokości 500 złotych. 

Czytaj także: Marszałek Sejmu nie zezwolił niepełnosprawnym na wyjście na spacer?
Czytaj tygodnik „Wprost” w wersji elektronicznej jako e-wydanie lub aplikacja mobilna na Android, iPad oraz iPhone.