Po wczorajszej konwencji PiS niestety okazało się, że sprawdziły się moje najgorsze przewidywania. Po tym jak Gowin przyznał się do głodowania a Beata Szydło pokazała swoją pazerność, poparcie dla PiS wyraźnie spadło. Okazało się, że poprzednie paliwo w postaci 500+ zaczęło się wyczerpywać. Dlatego Morawiecki postanowił dorzucić do pieca i zaproponował nowy zestaw socjalnych obietnic: 300 zł na wyprawkę dla każdego ucznia, 23 mld zł dla emerytów, emerytury dla niepracujących matek czworga dzieci, darmowe leki dla kobiet w ciąży i premie za szybkie urodzenie drugiego dziecka.  Najgorsze jest jednak to, że PiS zdaje sobie sprawę, że na tym paliwie do wyborów nie dojedzie. Oznacza to, że przed przyszłorocznymi wyborami parlamentarnymi usłyszymy o kolejnych pomysłach. To może być 1000 zł na wakacje na dziecko, 400 zł na Święta na dziecko, państwowa pensja dla niepracujących matek albo darmowe leki dla bezrobotnych. Nie wiem co to będzie, ale na pewno będzie nas kosztowało miliardy złotych i na pewno miliony ludzi z tego powodu na PiS zagłosują.  Niewiele mniejszą tragedią jest to, że totalna opozycja parlamentarna sama nie ma nic do zaproponowania. Nikt z nich nawet nie zauważył kłamstw Morawieckiego o obniżce CIT. Polacy mają wybór pomiędzy szalonymi socjalistami zmieniającymi Polskę w etatystyczny kołchoz a ludźmi którzy chcą jedynie powrotu do władzy. Czy słyszymy od nich o propozycjach cofnięcia wprowadzonych przez PiS zdobyczy socjalizmu? Nie. Zamierzają oni te wszystkie wydatki utrzymać, co zablokuje możliwość przeprowadzenia niezbędnych reform. PiS konsekwentnie realizuje program Grecja+. Póki na całym świecie będzie panować świetna koniunktura, Morawiecki i cały jego rząd będą kontynuować tę politykę rozrostu państwa. Będą powstawać nowe urzędy, nowe spółki Skarbu Państwa, będą zwiększane wydatki państwowe, będą rosnąć podatki, będą zatrudniani kolejni urzędnicy, którzy będą nas coraz krócej trzymali. Póki będą pieniądze, póki będą rekordowo niskie stopy procentowe, póki odsetki od długu publicznego będą śmiesznie niskie, póty będzie bal i wysokie poparcie. Lecz w pewnym momencie muzyka przestanie grać. Przyjdzie kryzys i pieniądze się skończą. Po rządach PiS będziemy zbiurokratyzowanym, zadłużonym, duszonym wysokimi podatkami, opanowanym przez niewydajne państwowe przedsiębiorstwa i opuszczonym przez młodzież krajem starych, roszczeniowych i schorowanych ludzi,czekających na emerytury, na które nie będzie miał kto pracować. Każdy kto przykłada do tego rękę, będzie ponosił odpowiedzialność za to co się stanie, gdy koniunktura światowa przestanie być tak korzystna. Ta odpowiedzialność będzie ciążyła również na wygłodzonym Gowinie, który na konwencji majaczył coś o obniżaniu podatków i powielał kłamstwa Morawieckiego o obniżce CIT. Rozumiem, że Gowin przed wyborami w 2015 roku mógł mieć nadzieję, że PiS powtórzy politykę z lat 2005-7. Sam na to liczyłem. Ale dziś, w kwietniu 2018 roku trzeba chyba z głodu rozum stracić, żeby nie widzieć co się dzieje, żeby popierać ten plan zrujnowania Polski, zrobienia z niej w najlepszym przypadku Grecji a jeżeli sprawy wymkną się spod kontroli to i Wenezueli. Jeżeli w obozie Zjednoczonej Prawicy są jacyś ludzie dobrej woli, jeżeli jest tam ktokolwiek, kto wyżej ceni przyszłość Polski niż własny mandat poselski, niech jak najszybciej przestanie popierać to szaleństwo. Jeżeli będziecie dalej głosować za przekupywaniem Polaków ich własnymi pieniędzmi, będziecie odpowiadać przed historią tak samo jak PiS. A historii w ogóle nie będzie interesować, czy głosując za socjalizmem cieszyliście się czy nie.