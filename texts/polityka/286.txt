Izraelsko-palestyński konflikt zdominował czwartkowe posiedzenie Rady Bezpieczeństwa ONZ w Nowym Jorku poświęcone Bliskiemu Wschodowi. Obydwie strony przedstawiły diametralnie odmienną ocenę ostatnich wydarzeń.
Wystąpienia przedstawicieli Palestyny i Izraela wypełniły wzajemne oskarżenia. Pierwszy koncentrował się na nieludzkich warunkach życia ludzi na - jak podkreślił - okupowanych terenach. Drugi mówił o atakach terrorystycznych i prawie jego kraju do obrony.Od 30 marca trwają cotygodniowe protesty w Strefie Gazy pod hasłem "Wielki Marsz Powrotu". Mają trwać do 15 maja, dnia "katastrofy" (an-Nakba). Upamiętnia to 14 maja 1948 roku, gdy w Tel Awiwie proklamowano niepodległość Izraela. Zgodnie z deklaracją niepodległości na części terytorium brytyjskiego mandatu Palestyny powstało państwo żydowskie, co wiązało się z masowymi przesiedleniami Palestyńczyków.Według stałego przedstawiciela Palestyny przy ONZ Rijada Mansura dotychczasowe protesty były pokojowe. Oskarżył on Izrael o nielegalne zabijanie "nieuzbrojonych i bezbronnych Palestyńczyków".Takie celowe atakowanie cywilów to terroryzm. (...) Terroryzm w każdym znaczeniu tego słowa - argumentował.Wzywał do przeprowadzenie niezależnego i przejrzystego śledztwa. Skarżył się m.in. na to, że Izrael kontynuuje budowę osiedli na Zachodnim Brzegu Jordanu i blokuje Strefę Gazy.Z kolei ambasador Izraela przy ONZ Danny Danon, nawiązując do ustanowienia państwa przed 70 laty, zaznaczył, że od tamtej pory jego kraj jest atakowany ze wszystkich stron, stoi w obliczu realnego zagrożenia, m.in. ze strony irańskich prokurentów, terrorystów Hezbollahu oraz ponad 100 tys. rakiet i pocisków wymierzonych w miasta i miasteczka.Obarczył Hamas odpowiedzialnością za zaaranżowanie w ciągu ostatnich kilku tygodni serii prowokacji i konfrontacji wzdłuż granicy między Izraelem i Gazą.Hamas i władze palestyńskie wciąż twierdzą, że protesty są pokojową demonstracją solidarności. One tym nie są. Nie ma nic pokojowego w umieszczaniu ładunków wybuchowych na płocie oddzielającym Izrael od Gazy. Nie ma nic pokojowego w terrorystach strzelających przez ogrodzenia w nasze pozycje - przekonywał Danon.Zapowiedział też przeprowadzenie dochodzenia w sprawie incydentów i dodał, że Izrael nie będzie przepraszał za obronę swego kraju. Wykorzystywanie dzieci jako tarcz izraelski przedstawiciel nazwał złem w najczystszej formie. Stwierdził również, że większość ofiar po stronie palestyńskiej to terroryści.W trakcie palestyńskich protestów siły izraelskie zabiły 41 Palestyńczyków, w tym dwóch dziennikarzy i kilkoro dzieci. Tysiące ludzi doznało obrażeń.Z kolei ambasador USA przy ONZ Nikki Haley w swoim wystąpieniu w RB wykorzystywanie cywilów do rozmyślnego osłaniania przed atakiem celów militarnych nazwała przestępstwem wojennym. Jak często bywa, to najsłabsi płacą cenę za wykorzystanie ludzkiej tarczy - akcentowała.Trudno pomyśleć o bardziej tchórzliwym działaniu - nawet terrorysty - niż chowanie się za niewinnymi cywilami - powiedziała.Haley oskarżyła ponadto Iran o sponsorowanie terroryzmu. Zarzucała, że państwo to udoskonala taktykę używania ludzkich tarcz, co inspiruje innych do jej stosowania.ONZ wezwała do przeprowadzenia niezależnego śledztwa w sprawie przemocy w Strefie Gazy.Natomiast ambasador RP przy ONZ Joanna Wronecka mówiła, że Polska popiera wysiłki na rzecz stabilizacji i umocnienia pokoju na Bliskim Wschodzie. Ubolewała, że nie widać znacznego postępu w tej kwestii, a wręcz przeciwnie - sytuacja wciąż się pogarsza. Dlatego jej zdaniem proces pokojowy w regionie powinien należeć do najważniejszych priorytetów RB.Dzisiaj, nawet bardziej niż wcześniej, głównym celem powinno stać się wznowienie znaczącego procesu pokojowego. Nasze zaangażowanie w celu rozwiązania jednego z najdłużej trwających konfliktów musi być w naszej agendzie wzmocnione - podkreśliła.Jej zdaniem w reaktywowaniu procesu pokojowego na Bliskim Wschodzie pomocne byłoby uczestnictwo USA, a także bardziej aktywne zaangażowanie niektórych krajów regionu.Wzywamy Izrael do respektowania fundamentalnego prawa do pokojowych protestów. Wzywamy też Izrael do proporcjonalności, gdy broniąc swych uzasadnionych interesów w kwestii bezpieczeństwa, używa siły, zwłaszcza przeciw nieuzbrojonym demonstrantom - apelowała.Jednocześnie podkreśliła, że liderzy protestów muszą unikać podżegania do przemocy i wykorzystywania demonstrantów do innych celów.Inni mówcy apelowali o wzmocnienie wysiłków społeczności międzynarodowej na rzecz pokoju. Utrzymywali, że nie ma innego niż pokojowe rozwiązania konfliktu. Pojawiały się też stwierdzenia, że rozwiązanie zależy przede wszystkim od dwóch zaangażowanych stron.(nm)Nie przegap ważnej informacjiSkorzystaj z naszego bota >>   Korzystanie z portalu oznacza akceptację Regulaminu. Polityka Cookies. Prywatność. Copyright by Radio Muzyka Fakty Grupa RMF sp. z o.o. sp. k. 2009-2018. Wszystkie prawa zastrzeżone.