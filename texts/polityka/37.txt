Jak ustaliła Wirtualna Polska, 6 kwietnia 2018 r. minister Adam Lipiński zwrócił się na prośbę Andrzeja Pawluszka, sekretarza Prezesa Rady Ministrów, z zapytaniem do Prokuratury Krajowej odnośnie postępowań karnych związanych z antysemityzmem. Chodziło o postępowania, które toczą się w tym zakresie od 2015 roku. Z odpowiedzi, która wpłynęła do KPRM 17 maja, wynika, że od tego czasu liczba przestępstw, w których sprawcy dopuszczali się ataków na osoby pochodzenia żydowskiego, systematycznie spada.Jak podaje zastępca Prokuratora Generalnego Agata Gałuszka-Górska, statystyki zostały potwierdzone poprzez monitoring toczących się postępowań w prokuraturach okręgowych, regionalnych oraz w Departamencie Postępowania Przygotowawczego Prokuratury Krajowej. Wynika z niego, że w 2015 r. zarejestrowano 208 spraw, w których przedmiotem działania sprawcy były osoby pochodzenia żydowskiego, co stanowi 13,4 proc. ogółu postępowań dotyczących przestępstw z nienawiści. Rok później było to 160 podobnych incydentów (10 proc.), natomiast w 2017 r. zanotowano 112 spraw (6.5 proc.).Jak uściśla prokuratura, w 2015 r. 21 zarejestrowanych przypadków antysemityzmu zakończyło się skierowaniem aktu oskarżenia do Sądu. W 2016 r. w ten sposób zakończyło się 6 spraw, kolejnych 7 znalazło finał poprzez dobrowolne poddanie się karze, 8 spraw zakończyło się skierowaniem do Sądu wniosku o warunkowe umorzenie postępowania, a 27 spraw miało finał w odmowie wydania decyzji o wszczęciu postępowania. Dla porównania, rok temu ze wspomnianych 112 zarejestrowanych przypadków antysemityzmu, 11 zakończyło się skierowaniem aktu oskarżenia, nie odnotowano przypadków dobrowolnego poddania się karze, 2 sprawy warunkowo umorzono, a w przypadku 14 odmówiono wszczęcia postępowania. Reszta nie zakończyła się postępowaniem sądowym.Przedstawione przez rząd dane można zestawić z listopadowym raportem Europejskiej Agencji Praw Podstawowych (European Union Agency for Fundamental Rights) dotyczącym przestępstw na tle antysemickim w Europie. Wynika z niego, że w 2015 roku w Polsce zanotowano 167 antysemickich incydentów, natomiast w 2016 było ich 101. Dla porównania w Niemczech 1468, Wielkiej Brytanii 1308, natomiast w Austrii 477. - Te dane pokazują, że narracja o antysemickiej Polsce jest po prostu nieprawdziwa. Społeczność żydowska jest w Polsce bezpieczna, czego nie można powiedzieć o niektórych krajach Europy Zachodniej - mówi w rozmowie z WP Adam Lipiński, Pełnomocnik Rządu ds. Społeczeństwa Obywatelskiego. Oczywiście osobną sprawę stanowi zweryfikowanie, czy statystyki spadają, ponieważ następuje mniej zgłoszeń, czy realnie zmnieszyła się liczba ataków antysemickich w Polsce.Marcin Makowski dla WP Opinie