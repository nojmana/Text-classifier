Naukowcy z Politechniki Warszawskiej opracowali ciecz, która pod wpływem uderzenia pocisku lub ostrza samoistnie ulega usztywnieniu. Substancja  ta może być wykorzystana w armii i chronić ręce, nogi, a także szyję żołnierza.
                            Ciecz składa się z dwóch podstawowych komponentów. Pierwszym jest glikol, szeroko stosowany w przemyśle spożywczym, farmaceutycznym, w medycynie. Drugi to krzemionka. Dzięki odpowiednim proporcjom glikolu i piasku naukowcom udało się stworzyć inteligentny materiał. Im mocniej ktoś naciska, tym silniejszy jest opór, tym bardziej ciecz twardnieje. W zadziwiający sposób zmienia się w twardą gumę.  

Pancerz wypełniony cieczą może chronić ręce, nogi, a także szyję żołnierza. Statystyki mówią, że około 15 proc. ran śmiertelnych i 70 proc. ran lekkich w konfliktach zbrojnych to uszkodzenia tych właśnie części ciała.

Ciecz może zostać wykorzystana nie tylko w kamizelkach kuloodpornych, ale i w ochraniaczach sportowych, nakolannikach dla motocyklistów, narciarzy, piłkarzy, w rękawicach piłkarskich.

 Innowacyjny georadar 

W programie zaprezentowany będzie też  pierwszy w Polsce całkowicie cyfrowy georadar. Jest to dość innowacyjne rozwiązanie nawet na skalę światową. Umożliwia on wykrywanie obiektów metalowych i niemetalowych o bardzo małych wymiarach, ukrytych w warstwie tuż przypowierzchniowej w ziemi.

Urządzenie emituje fale elektromagnetyczne o specjalnie skonstruowanym widmie w ziemię i odbiera echa obiektów. Georadar przeznaczony jest głównie do wykrywania np. bomb pułapek, min zawierających niewielkie ilości żelaza, ale również w kryminalistyce – do wykrywania zwłok ukrytych pod ziemią.                                                

© Telewizja Polska S.A 00-999 Warszawa ul. J.P. Woronicza 17