Naukowcy z Politechniki Łódzkiej stworzyli wyjątkowe okulary dla niewidzących. Wynalazek został uznany za Polski Produkt Przyszłości, ale jeszcze ważniejsze jest to, że był już testowany przez osoby niewidzące i zebrał bardzo pozytywne opinie.
                            Zamiast soczewek – dwie kamery, zamiast oprawek – obudowa skrywająca mnóstwo  elektroniki, do tego dwie słuchawki i kabel łączący urządzenie z komputerem – tak wygląda czwarty już prototyp okularów, który ma pomóc niewidomym w sprawniejszym poruszaniu się. 

Oczami osób niewidzących są tutaj kamery stereowizyjne, które rejestrują wszystko, co znajduje się na ich drodze a obraz przesyłają do komputera. 

–  Z pozyskiwanych obrazów możemy wyekstrahować 
przeszkody, które potencjalnie znajdują się na drodze 
użytkownika i tym przeszkodom nadawane są dźwięki, które 
 słyszy użytkownik. Dźwięki dochodzą do niego z 
konkretnego kierunku w którym znajduje się ta przeszkoda  – powiedział mgr inż. Bartosz Ostrowski z  Instytutu Elektroniki Politechniki Łódzkiej.

I różnią się w zależności od tego jak duża i jak daleko jest przeszkoda. Okulary rejestrują obiekty w odległości około pięciu metrów od ich użytkownika, ale można zwiększyć zasięg nawet do kilkudziesięciu metrów. 

Wynalazek, na razie tylko na korytarzach Politechniki Łódzkiej, testowali już niewidomi. 

–   Kilka osób jest trochę bardziej sceptycznych, zwłaszcza 
osoby starsze, nie da się ich przekonać do nowych 
technologii. Natomiast młode osoby niewidome, powiedzmy 
z przedziału wieku 20-30 lat, bardzo entuzjastycznie 
podeszły do tego projektu są zainteresowane dalszymi 
Badaniami  – powiedział dr Michał Bujacz z Instytutu Elektroniki Politechniki Łódzkiej.    

Naukowcy za swój wynalazek otrzymali m.in. złote medale podczas Targów Wynalazczości w Brukseli i Paryżu. Zostali też laureatami konkursu Polski Produkt Przyszłości organizowanego przez Polską Agencję Rozwoju Przedsiębiorczości.                                                

© Telewizja Polska S.A 00-999 Warszawa ul. J.P. Woronicza 17