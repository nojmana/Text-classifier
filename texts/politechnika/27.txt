Na Centralny Poligon Sił Powietrznych w Ustce przyjechali cywile. Na placu - w sąsiedztwie kabin i kontenerów umundurowanych łącznościowców testujących nowinki integrujące systemy dowodzenia i kierowania walką - wyjęli z przyczepki i rozstawili teleskopowy maszt z antenowymi dipolami, po czym podłączyli go do skrzyni zawierającej odbiorniki radiowe i komputer.Drugi zestaw postawili kilka kilometrów dalej. Gdy włączyli zasilanie, spięli zestawy i dostroili się do wybranych częstotliwości, na monitorze ujrzeli to, co dzieje się w powietrzu w promieniu do 300 kilometrów. Taki wynik uzyskują radary dalekiego zasięgu. Ale ich urządzenie - też wykorzystujące fale radiowe - radykalnie różniło się od obecnie używanych radarów do detekcji obiektów latających. Nie miało części ruchomych i wykorzystywało niższe pasma częstotliwości. Co jeszcze ważniejsze, nie miało własnego nadajnika, więc było prostsze i tańsze w budowie. Wymagało za to komputerów o mocy obliczeniowej o rząd wielkości większej niż moce tych obsługujących współczesne radary aktywne.Urządzenie to nie ma jeszcze dobrej polskiej nazwy. Używana jest angielska Passive Coherent Locator - PCL. W uproszczeniu nazywane bywa radarem pasywnym. Jego głównym atutem jest możliwość skrytego działania. Po udoskonaleniach i miniaturyzacji za kilka lat cały zmieści się na samochodzie terenowo-osobowym wielkości Honkera. Z obliczeń i symulacji wynika, że powinien umożliwiać nawet wykrycie samolotów wykonanych w technologii stealth. Naukowcy z Politechniki Warszawskiej twierdzą, że ich demonstrator już teraz mógłby przekazywać informacje do wojskowych systemów dowodzenia.Zapomniana technologiaZjawisko będące podstawą działania PCL dostrzegł w 1935 roku Robert Watson-Watt. Wynalazca przeprowadził eksperyment udowadniający przedstawicielom rządu, że fale radiowe odbijają się od samolotów tak jak piłka od ściany. Nie dysponował nadajnikiem fal elektromagnetycznych, wykorzystał więc nadajnik rozgłośni BBC, działający na falach krótkich. Na skonstruowanym przez siebie zestawie wykrył dwupłatowy bombowiec Heyford. Echo lecącej w odległości ponad 10 kilometrów maszyny pojawiło się w formie sygnału na ekranie podłączonego do zestawu oscyloskopu.Watson-Watt nie był jeszcze wtedy w stanie określić położenia, prędkości i kursu samolotu. Odkrycie pozwoliło jednak naukowcom w Wielkiej Brytanii na zdobycie znaczących środków na dalsze badania w dziedzinie radiolokacji. Wkrótce stworzyli impulsowy emiter fal elektromagnetycznych, a w 1939 roku na południowo-wschodnim wybrzeżu Anglii zbudowali pierwszy radar aktywny Chain Home, który wszedł do systemu ochrony przeciwlotniczej Zjednoczonego Królestwa.Jak wiemy, wykorzystanie radarów przyspieszyło klęskę III Rzeszy, choć niemieccy naukowcy w czasie II wojny światowej też eksperymentowali na tym polu i zbudowali pierwszy operacyjny radar pasywny Klein Heidelberg. Ich urządzenie do oświetlania celów powietrznych wykorzystywało właśnie… angielski system Chain Home.Większość krajów rozwijających wówczas radiolokację prymat przyznało jednak radiolokacji aktywnej. Tak oto po 1945 roku dzięki rozwojowi radarów aktywnych technologia PCL została niemal zapomniana.Wrócili do niej Amerykanie pod koniec lat osiemdziesiątych XX wieku. Dysponowali wtedy komputerami i metodami cyfrowej obróbki sygnałów, co dało nowy impuls badaniom nad radiolokacją pasywną. W Europie w latach dziewięćdziesiątych technologią PCL zajęli się naukowcy z University College of London (UCL) - eksperymentowali z falami emitowanymi przez najsilniejsze wtedy nadajniki stacji TV.W Warszawie w latach dziewięćdziesiątych radiolokacja pasywna zaintrygowała ówczesnego doktora inżyniera Krzysztofa Kulpę. Zgromadził on w zespole Instytutu Systemów Elektronicznych Politechniki Warszawskiej młodych naukowców i stopniowo zgłębiał z nimi niuanse technologii PCL. Z sukcesami. W 2008 roku to oni jako pierwsi na świecie przeprowadzili próby z demonstratorem PCL zamontowanym na samolocie (Skytrucku). Dowiedli, że taki system działa nawet w przestworzach i w ruchu. A im wyżej znajduje się odbiornik, tym są lepsze efekty rozpoznania. Rok później podobny test wykonali Brytyjczycy z UCL.Rezultaty prac Polaków wzbudziły zainteresowanie sojuszników. Pod auspicjami natowskiego komitetu Science and Technology Organization (STO) powstała grupa badawcza, której pracami kieruje profesor Kulpa. To pierwsza w historii grupa NATO STO, na której czele stoi Polak.Zespół z politechniki przyłączył się do projektów pod kierownictwem Europejskiej Agencji Obrony. Uzyskał też granty z Ministerstwa Nauki i Szkolnictwa Wyższego.Miejsce w arsenaleProfesor Kulpa wierzy, że technologia PCL znajdzie zastosowanie w wojsku i cywilu. Zainteresowało się nią Szefostwo OPL MON, które zapraszało naukowców z PW w latach 2011 i 2012 na poligon w Ustce, aby zweryfikować możliwości tej technologii, oraz wystąpiło o opracowanie prototypu takiego systemu dla OPL za pośrednictwem Narodowego Centrum Badań i Rozwoju.System pasywny ma zwiększyć efektywność środków rażenia OPL. Generał brygady Michał Sikora, który do niedawna stał na czele Szefostwa Wojsk Obrony Przeciwlotniczej i Radiotechnicznych Sił Powietrznych, uważa, że zestawy PCL nie wyprą jednak klasycznych radarów. Uzupełnią je jako gapfillery, czyli wypełniacze luk w polu konwencjonalnego rozpoznania radiolokacyjnego.Doktor inżynier Mateusz Malanowski z ISE PW tłumaczy: "Zaobserwowaliśmy, że niekiedy radary aktywne gubią cel, który widzą wtedy zestawy PCL. I odwrotnie. Połączenie obu urządzeń zapewni ciągłość obserwacji".Program modernizacji polskich sił zbrojnych przewiduje pozyskanie zestawów PCL, a profesor Kulpa i jego zespół przekonują, że demonstrator technologii testowany na poligonie jest dowodem na to, że taki sprzęt może wojsku zaoferować rodzimy producent.Do uprzemysłowienia demonstratora z Politechniki Warszawskiej jeszcze daleka droga. Naukowcy mają zamiar przeprowadzić kolejne testy, wypróbowując zestawy PCL z kolejnymi pasmami częstotliwości - cyfrowej telewizji (DVB), cyfrowego radia (DAB), telefonii komórkowej, sieci WiFi i WiMax oraz podobnymi.Jeśli chodzi o telewizję cyfrową, to spodziewają się uzyskania mniejszych zasięgów rozpoznania, ale wyższej rozdzielczości (dokładności - przyp. red.) pomiarów. - Dlatego nadal chcemy odwiedzać poligon, podczas ćwiczeń wojskowych dużo się tam dzieje - przyznaje profesor Kulpa. - Możemy obserwować obiekty rzeczywiste, a nie symulowane, latające i pływające, polskie i obce, nawet zamorskie - dodaje.Pierwszy raz z zestawem PCL naukowcy gościli na zaproszenie Szefostwa OPL MON na poligonie w trakcie ćwiczeń "Orzeł ’11". Przywieźli wówczas jeden zestaw bazujący na radiu FM, działający w czasie rzeczywistym i oferujący aktualizację sytuacji powietrznej co sekundę.W 2012 roku na manewry "Anakonda" przywieźli dwie stacje odbiorcze, wyposażone w lokalizatory systemu GPS, które przekazywały sobie informacje przez łącza radiowe. W próbach wykorzystywali dwa najmocniejsze pobliskie nadajniki radiowe.Piotr Samczyński przyznaje, że na monitorach widzieli nie tylko duże samoloty rejsowe, lecz także wszystkie obiekty latające, które brały udział w manewrach na poligonie, w tym bezzałogowce MJ-7 Szogun, charakteryzujące się małą odbiciowością. Nie byli zdziwieni. W Warszawie obserwowali na PCL nawet rowerzystów.Nasłuch na ostroDziałający demonstrator PCL może zbudować każdy uzdolniony radioamator. Nie osiągnie on jednak takich rezultatów, jak zespół warszawskiej uczelni. Musiałby dysponować stworzonym przez naukowców oprogramowaniem, umożliwiającym nasłuch sygnałów z wielu stacji i trafnie interpretującym zarejestrowane parametry, takim, które usuwałoby echo przeszkód nieruchomych (ziemi) oraz niwelowało silny sygnał bezpośredni stacji radiowych czy telewizyjnych. Musiałby też mieć komputer o potężnej mocy obliczeniowej.- Kiedy zaczynaliśmy badania, komputer przez tydzień przetwarzał dane zebrane w sekundę z jednego kanału. Dziś dane zebrane z kilku anten w kilku kanałach odbiorczych analizujemy w czasie rzeczywistym i wyspecjalizowany komputer niekiedy »się nudzi« - zauważa profesor Kulpa.Jego współpracownicy zdradzają, że chętnie dostrajają się do rozgłośni nadających mocną muzykę rockową. Nie wynika to z ich upodobań. - W radiolokacji pasywnej nie sprawdzają się stacje nadające muzykę klasyczną i audycje słowne - wyjaśnia Mateusz Malanowski. - Jeśli chodzi o mowę i ciszę, to pasmo sygnału radiowego na falach ultrakrótkich, modulowanych pod względem częstotliwości, jest wąskie, niekiedy zanika. Szybka muzyka daje zaś pasmo szerokie i stałe - dodaje.Dlatego dostrajają się do RMF FM, Eski Rock czy Radia Zet, nie zaś do Tok FM czy RMF Classic. Ważne jest też pole pokrycia. - Niestety Eska Rock nie jest rozgłośnią ogólnopolską. Dlatego częściej korzystamy z sygnału silnych nadajników radia RMF FM - dodaje Piotr Samczyński.Ponieważ pasmo sygnałów rozgłośni nadających na falach ultrakrótkich jest wąskie, nie pozwala na uzyskanie dobrej rozdzielczości odległościowej. Nie jest to jednak wadą dezawuującą zestawy PCL, bo oferują one bardzo dobrą rozdzielczość prędkościową. Wystarczy, że obiekty będące w tej samej odległości od odbiornika polecą z różną prędkością mierzoną względem odbiornika, a system wykaże, ile ich jest.Pary myśliwców - przed ustaleniem, że lecą dwa samoloty, a nie jeden - nie uchroni to, że będą one leciały z taką samą prędkością i blisko siebie, równoległym kursem. Względem odbiornika zestawu PCL każdy z nich będzie bowiem leciał już z inną prędkością wypadkową. Z doświadczeń wynika też, że demonstrator PCL znacznie trafniej niż radary aktywne ocenia prędkość i kurs lotu obiektów.(Artur Goławski, TR)