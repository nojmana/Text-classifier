Liczniki Geigera-Müllera w specjalnej wersji dydaktycznej, przygotowane przez studentów Politechniki Warszawskiej, trafią do uczniów z trzech mazowieckich szkół uczestniczących w programie „Szkoła z przyszłością". Pomogą one zrozumieć istotę i właściwości promieniowania jonizującego np. przenikliwość poszczególnych rodzajów promieniowania. Licznik Geigera-Müllera, którego konstrukcja pozwala na pokazanie szeregu aspektów o znaczeniu dydaktycznym, opracowali studenci Politechniki Warszawskiej w ramach w praktyk w Zakładzie Fizyki i Techniki Akceleracji Cząstek Narodowego Centrum Badań Jądrowych. Trafią one do trzech szkół, które biorą udział w projekcie „Szkoła z przyszłością”. Pierwszy egzemplarz otrzymali uczniowie Zespołu Szkół Zawodowych nr 1 im. J. Psarskiego w Ostrołęce. Kolejne trafią do Zespołu Szkół nr 36 im. M. Kasprzaka w Warszawie i Zespołu Szkół Ponadgimnazjalnych nr 1 im. Bohaterów Westerplatte w Garwolinie. Liczniki Geigera-Müllera przygotowane w specjalnej wersji dydaktycznej pomogą zrozumieć istotę i właściwości promieniowania jonizującego np. przenikliwość poszczególnych rodzajów promieniowania, ich oddziaływanie, a także elektroniki sprzężonej z detektorem. „Bezpłatne przekazywanie dydaktycznych liczników Geigera-Müllera to inicjatywa naszego Działu Edukacji i Szkoleń towarzysząca realizowanemu w Świerku projektowi +Szkoła z przyszłością+. Otrzymują je szkoły, z którymi współpracujemy przy opracowywaniu nowego programu kształcenia kadr wysokich technologii” – mówi kierownik projektu mgr Marcin Sadowski z NCBJ. "Naszym celem jest nie tylko zachęcanie młodzieży do zgłębiania tajników fizyki, chemii czy elektroniki, ale również jej przygotowanie do wejścia na rynek pracy ze szczególnym uwzględnieniem sektora energetyki jądrowej” - wyjaśnia. W projekcie „Szkoła z przyszłością”, którego celem jest poprawa oferty kształcenia przedmiotów ścisłych w technikach, bierze udział 60 uczniów z trzech szkół województwa mazowieckiego. Uczestniczą oni w dodatkowych, bezpłatnych zajęciach z fizyki prowadzonych przez pięciu nauczycieli we współpracy z ekspertami z NCBJ. Po zakończeniu zajęć młodzież weźmie udział w praktykach w instytucie w Świerku, gdzie m.in. zapoznają się z jedynym w Polsce badawczym reaktorem jądrowym „Maria”. „Na podstawie wspólnie wypracowanych wniosków z uczniami i nauczycielami zweryfikujemy nasze dotychczasowe koncepcje dot. nauczania w zawodzie technik-nukleonik” – mówi pomysłodawca projektu i Dyrektor Działu Edukacji i Szkoleń NCBJ prof. Ludwik Dobrzyński. "W przyszłym semestrze przeprowadzimy podobne działania w dwóch kolejnych zawodach – chemik i elektronik. Po ich zakończeniu przedstawimy kompleksowy program nowego sposobu nauczania nauk ścisłych rozbudowany o zagadnienia jądrowe" - wyjaśnia. Dzięki temu możliwe będzie rozpoczęcie kształcenia kadr mogących pracować w obszarach gospodarki, w których stosuje się promieniowanie jonizujące: technik elektronik jądrowy, technik chemii jądrowej, technik energetyk jądrowy, technik-nukleonik. "Możliwe to będzie poprzez modyfikację obecnie obowiązujących podstaw programowych do przedmiotów zawodowych w powyższych zawodach. Warto przy tym zwrócić uwagę, że planowany w Polsce rozwój energetyki jądrowej, ale także inne liczne zastosowania promieniowania jonizującego w nauce, przemyśle i medycynie, pilnie potrzebują przywrócenia takich zawodów” - zaznacza prof. Dobrzyński. Projekt „Szkoła z przyszłością” o wartości ponad 921 tys. zł współfinansowany jest ze środków Unii Europejskiej w ramach Programu Operacyjnego Kapitał Ludzki. Partnerem projektu jest Mazowieckie Samorządowe Centrum Doskonalenia Nauczycieli. PAP - Nauka w Polsce ekr/ agt/
View the discussion thread.
FUNDACJA PAP
Bracka 6/8
00-502, Warszawanaukawpolsce@pap.pl
(+48 22) 509 27 07
(+48 22) 509 23 88Ta strona korzysta z plików cookies ("ciasteczka"). Pozostając na niej, wyrażasz zgodę na korzystanie z cookies. Dowiedz się więcej.