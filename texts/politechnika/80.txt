M. D. KoziarskaW związku z rosnącym zainteresowaniem Politechniką Warszawską wśród kandydatów na studia, Władze Uczelni zdecydowały się na "Uziemienie", czyli otworzenie podziemi Kampusu Północnego.  W planach jest początkowo przeniesienie części laboratoriów i sal wykładowych do piwnic, a także, jako drugi etap ekspansji, udrożnienie przejść podziemnych między samymi wydziałami.Głównym celem akcji "Uziemienie" jest znalezienie powierzchni użytkowych dla nowych laboratoriów i sal, w których mogłaby się pomieścić coraz szybciej rosnąca liczba studentów PW. Idealnym miejscem dla Administracji PW wydały się piwnice znajdujące się pod większością zabytkowych wydziałów PW, m.in. Gmachem Fizyki, Chemii, a także Gmachem Głównym. Piwnice te połączone są siecią tuneli, którymi prowadzone są rury ciepłownicze. Niewielu ludzi wie, ale to nie jest pierwszy przypadek, gdy tunele te miały być wykorzystane do komunikacji między wydziałami. Istnieją zapiski, że w trakcie II Wojny Światowej, z tych samych przejść korzystali powstańcy, aby niepostrzeżenie przemieszczać się z jednego budynku do drugiego. Sztukę tę powtórzył w latach 90 ubiegłego wieku pewien pracownik Wydziału Fizyki przechodząc od Koszykowej 75 aż do Komina.

Pomysł wydaje się być niezwykle trafiony, gdyż w miesiącach zimowych możliwość przejścia z powiedzmy Wydziału Chemii do Biblioteki Głównej nie wymagałaby już żmudnego zakładania kurtki i przedzierania się przez zaspy śnieżne.  Władze Uczelni zastanawiają się też nad wytyczeniem przez tunele dróg ewakuacyjnych w obliczu możliwej agresji ze wschodu.Idea ekspansji do podziemi, choć młoda, to weszła już w fazę realizacji. W planach robót mających na celu budowę nowego skrzydła Wydziału Transportu przewidziane zostało miejsce na piwnice. Trwają też przygotowania do odsłonięcia starego fragmentu tuneli i połączenia z nowym segmentem.Jak widać na zamieszczonych pod artykułem zdjęciach, w podziemiach znajduje się dużo nieużywanego sprzętu elektronicznego, który wymaga jedynie szybkiego przeglądu i właściwego rozmieszczenia po salach. Dodatkowo w piwnicach są już takie elementy infrastruktury, jak krzesła i drzwi do sal. Laboratoriami w podziemiach zainteresowane są zwłaszcza zakłady optyki ze względu na minimalne koszty wyciemnienia pomieszczeń.     
