
	Na Facebooku pojawiła się strona wydarzenia „Nie ma grilla, są STUDENCI!”, która została stworzona przez Radę Uczelnianą Samorządu Studenckiego poznańskiego AWF.

- Protestując, przeciwko decyzji rektora Politechniki Poznańskiej o likwidacji grilli przy akademikach PP i AWF, zapraszamy na spotkanie, podczas którego wspomnimy to piękne miejsce, które przez kilkanaście lat nigdy nikomu nie przeszkadzało - czytamy na Facebooku.

	Zdaniem studentów powodem likwidacji m.in. ławek i grillów sprzed budynków, przy których organizowano grillowanie, były skargi mieszkańców apartamentowca Tarasy Warty znajdującego się w sąsiedztwie miasteczka studenckiego. Ci wysyłają do rektora PP listy z informacjami, że studenci zachowują się zbyt głośno, rzucają w budynek apartamentowca różnymi przedmiotami, a nawet bywają agresywni.

	Studenci spotkają się o godzinie 21.00 na placu po grillach. - Zabierzcie parasole, krzesełka, może grille, mile widziana muzyka oraz całe wyposażenie. Zaproście znajomych, pokażmy wszystkim, że zależy nam na tym miejscu - apelują.
- Nie rozumiemy dlaczego potraktowano nas w taki sposób - mówi Marcin Dobrzański, przewodniczący Rady Uczelnianej Samorządu Studenckiego AWF. - Nie było negocjacji, nie było rozmów ze studentami. Od razu władze uczelni posunęły się do likwidacji miejsca naszych spotkań - wyjaśnia. - Chcemy uniknąć atmosfery nienawiści, dlatego w czwartek wieczorem będziemy pokazywać, że po prostu istniejemy i żyjemy w miasteczku studenckim - kończy.

	Podobnie jak studenci, próbowaliśmy w środę skontaktować się z władzami Politechniki Poznańskiej, by dowiedzieć się, co było faktyczną przyczyną likwidacji miejsca na grillowanie. - Ja nic na ten temat nie wiem. Najlepiej będzie kontaktować się w tej sprawie z kanclerzem uczelni, gdyż najwyraźniej była to decyzja administracyjna - mówi profesor Karol Nadolny, prorektor ds. ogólnych PP.
	Kanclerz Politechniki Poznańskiej, dr Janusz Napierała, wyjaśnia, że grille nie zostały całkowicie zlikwidowane. Zapewnia, że na wiosnę pojawią się w innym miejscu, w pobliżu budynków dydaktycznych uczelni, po drugiej stronie ulicy Berdychowo.Drogi Użytkowniku! W związku z RODO (Rozporządzeniem Ochrony Danych Osobowych) zmieniliśmy naszą Politykę Prywatności. Dbając o twoje bezpieczeństwo w naszej Polityce Prywatności opisaliśmy na jakich zasadach będziemy przetwarzać Twoje dane osobowe.