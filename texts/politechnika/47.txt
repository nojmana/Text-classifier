
    
      Co się dzieje, gdy studenci politechniki mają za daleko z wydziału na kebaba?
    
    
    
      Odpowiedź na to pytanie znajdziecie na ulicy Narbutta 84 w Warszawie a dokładniej na pierwszym piętrze wydziału Samochodów i Maszyn Roboczych Politechniki Warszawskiej, gdzie od poniedziałku można zjeść pierwsze w Polsce kebaby z automatu.
    
    
    
      Dawno nie byłem tak podekscytowany przed zjedzeniem kebaba. Czy w środku siedzi dwóch imigrantów z Turcji tnących mięso i pakujących kebaby w nieludzko ciasnych warunkach? Czy kolejka do cudownego automatu pozwoli mi zjeść kebaba jeszcze tej doby? Czy będzie falafel, Ayran i baklawa, jak w każdym szanującym się lokalu z kebabem? Wchodzę do gmachu PW i czym prędzej staram się znaleźć odpowiedzi na nurtujące mnie pytania.
    
    
    
      Automat rozreklamowany jest już od samego wejścia do placówki. Maszyna "Kebs&Go" sprzedająca grillowane na miejscu kebaby, cieszy się olbrzymią popularnością. Oprócz wygłodniałych studentów i miłośników nowinek technologicznych, koło automatu kłębi się także tłum mediów z najrozmaitszych stron, które będą starały się zdobyć odbiorców metodą "na kebaba". Wśród nich jestem i ja – dziennikarz noizza, który nie zjadł śniadania oraz – prywatnie – wielki fan kebaba z kurczakiem na miękkim cieście z sosem mieszanym.
    
    
    
      Przepycham się między fotoreporterami i prezenterami telewizji internetowych próbujących nagrywać studentów rozwijających ze sreberek pierwsze egzemplarze "mechanicznych kebabów". W końcu dopycham się do głównego przedstawiciela firmy, która stworzyła automat "Kebs&Go". Szymon Skrzypiec jest absolwentem wydziału mechatroniki PW i jednym ze współtwórców automatu. Z doświadczenia wiem, że studenci politechniki znają na wylot każdą budę z kebsem i tanim piwem w promieniu 60 km od swoich akademików, więc upewniam się w przekonaniu, że na pewno dobrze wykonali swoją robotę.
    
    
    
      Szymon mówi mi, że pomysł na automat z kebabem zrodził się na równe dwa lata temu w tym właśnie budynku. Po skonstruowaniu kilku prototypów, zjedzeniu kilkuset kebabów i przeanalizowaniu wielu kwestionariuszy dot. gustów smakowych studentów PW, od poniedziałku autorska maszyna absolwentów wydziału mechatroniki działa non-stop i wydaje ciepłe posiłki.
    
    
    
      Najtwardszym orzechem do zgryzienia było opracowanie grilla – wydawanie kebabów z mikrofalówki nie wchodziło w grę. To właśnie autorski grill sprawia, że posiłek wydawany przez automat, może szczycić się mianem kebaba, a nie odgrzanej z zamrażalki papki z mięsem, warzywami i sosem przeciekającym przez rozmiękczonego naleśnika.
    
    
    
      Same kebaby są zawijane uprzednio w restauracjach, maszyna mieści ich 72 sztuki i wymienia/uzupełnia się je dwa razy dziennie.
    
    
    
      Na całe szczęście zupełnie nie przygotowałem się do wywiadu i szybko zabrakło mi pytań, toteż mogłem w końcu zająć miejsce w kolejce po kebaba. Uplasowałem się gdzieś między grupką 8 chłopaków śpieszących na zajęcia a dwoma dziennikarzami z Wirtualnej Polski, więc miałem dużo czasu, by popytać się ludzi o ich wrażenia.
    
    
    
      Chyba nie było jednej osoby, której ten kebab by nie zasmakował. Oczywiście fakt, że jedzenie zostało wyplute z automatu, mógł nieco obniżać pułap oczekiwań, lecz uśmiechy i poklepywanie się po żołądkach, stanowiły komplement i aprobatę samą w sobie. Dodatkowym atutem maszyny jest fakt, że nie wytwarza ona wcale "kebabowych" zapachów, które nie pozwalałyby się skupić na nauce, wkurzałyby głodnych bez pieniędzy, wegetarian oraz fanatyków zdrowego odżywiania (jeśli tacy na politechnice w ogóle istnieją).
    
    
    
      W końcu po 30 minutach (jeden kebab przygotowywany jest w ok. 4 minuty) nastała moja kolej na zasmakowanie kebaba przyszłości. Na całe szczęście miałem przy sobie kartę kredytową, gdyż automat nie przyjmuje gotówki. Powinienem się domyślić – przyszłość źle wróży konwencjonalnym metodom transakcji. Sama maszyna jest prosta w obsłudze a najtrudniejszą rzeczą w zamówieniu kebsa z automatu, jest wybór sosu.
    
    
    
      Pierwsze co rzuca się w oczy, jest płaskość kebaba z automatu, przypominająca trochę ciastko jabłkowe z McDonald's zawinięte w sreberko. Kebab jest super ciepły a folia, w którą jest zawinięty – nieco tłustawa. Ale pomysł z folią jest dobry – kebaba można wsadzić do torby i zjeść go w domu lub odpakować i zjeść na miejscu, co też uczyniłem ja.
    
    
    
      Biorę pierwszego gryza i jestem spokojny o przyszłość samego wynalazku. Mam do czynienia z typową polską odmianą kebaba na cienkim cieście, ale w bardzo dobrym wydaniu. Jest to kebab, który na pewno zasmakuje wielu. Nie jest jednak największy, więc jeśli lubisz się najeść, kup od razu dwa i uniknij kolejnych kwadransów stania w kolejce.
    
    
    
      Warzywa są typowe dla kebabo-polo – czerwona i biała kapucha w towarzystwie kilku innych konserwowych warzywek – dzięki Bogu, obyło się bez ogórka kiszonego. Mięsko nie odbiega smakiem od konwencjonalnej konkurencji a pomimo tego, że do automatu nie da się puścić oczka i poprosić o większą dawkę sosu, to kebab wcale nie jest suchy.
    
    
    
      Twarde ciasto nieco kruszy się pod zębami, za czym ja osobiście nie przepadam, lecz płaskie wymiary kebsa zapobiegają wypadaniu kawałków surówy, a spod spodu naleśnika nie wypływa sos i tłuszcz z mięsa, dzięki czemu całość jedzenia za 10 złotych trafia do naszych ust, a nie na chodnik. Jeśli miałbym porównać smak nowego kebaba z automatu do czegoś istniejącego, byłby to "łagodny cienki" z Kebab Kinga.
    
    
    
      Podsumowując. Jako wewnątrz wydziałowa innowacja i szybka przekąska, automat z kebabem "Kebs&Go" jest wynalazkiem wręcz genialnym. W tych czasach 10 złotych za nieco spłaszczonego kebaba jest ceną całkowicie akceptowalną a fakt, że po ciepłe i niezdrowe jedzenie nie musisz już biec poza wydział, jest tylko kolejnym powodem, dla którego warto napisać do swojego dziekana podanie o zakupienie tej maszyny do waszej uczelni.
    
    
    
      Sam smak kebaba – w przeciwieństwie do Sapko czy Efezu – nie jest wart specjalnej podróży, ale jak miną już biblijne kolejki do automatu i będziecie kiedyś głodni i w okolicy Starego Mokotowa, nic nie stoi na przeszkodzie, byście zasmakowali odrobiny przyszłości na cienkim cieście wyplutej z automatu.
    
    Polacy coraz chętniej jedzą "na mieście". Lubimy kuchnię polską, azjatycką, sushi i pizze, choć dania te nie mogą równać się z popularnością kebabów. Za jedzenie w restauracjach i budkach płacimy najczęściej od 21 do 50 zł.Przed weekendem pisaliśmy o Bangkok Nights, czyli nowym cyklu imprez inspirowanym azjatyckimi nocnymi marketami. Twórcy obiecywali moc ulicznego jedzenia i zabawę przy muzyce na żywo do białego rana. Oczami wyobraźni widziałam jakieś ukryte podwórze oświetlone neonami, na nim kilka straganów z tajskim, ulicznym jedzeniem oraz moc maleńkich stoliczków i plastikowych krzeseł wspólnego biesiadowania z kumplami i kumpelkami na powietrzu, sącząc przy okazji rozbrajająco proste koktajle w typie Jacka z coca colą prosto z wiaderka – zupełnie jak na tajskiej plaży podczas słynnego Full Moon Party.Pamiętam pierwsze Open'ery, podczas których cały festiwal zbierał się tłumnie w jednej, gastro strefie i posilał się bez większej przyjemności po to tylko, żeby zaspokoić podstawowe potrzeby żywieniowe, które pozwolą przetrwać koncerty bez omdleń. Bynajmniej nie tych ze wzruszenia.W upalne lato, kiedy urlop jawi się tylko jak wytęskniona oaza pośrodku pustyni, na pomoc przychodzi Wisła. Jej potencjał z roku na rok odkrywa przed nami coraz więcej właścicieli nadrzecznych klubów. Wśród nich są Ivan Ivanov i Przemek Potyński , którzy kilka lat temu zarzucili nad brzegiem Pomost 511, a następnie zwodowali Flotę 511.Imponujący, opalany drewnem i pracujący bez wytchnienia piec sprowadzony specjalnie z USA, długa lista apetycznych, stworzonych do dzielenia się przekąsek oraz sąsiedztwo monumentalnego Placu Teatralnego, który można podziwiać z uroczego ogródka.Latami czekaliśmy na halę targową rodem z zachodniej Europy, albo przynajmniej z Budapesztu. Od momentu otwarcia, Koszyki polaryzowały miasto. Jedni zachwycali się pełną jedzenia halą z prawdziwego zdarzenia, drudzy krytykowali ceny i blichtr. Życie zweryfikowało przede wszystkim profil gościa.Przebywać w Krakowie i nie spróbować kultowych zapiekanek z kazimierzowskiego okrąglaka? Niemożliwe. Większość osób, pomijając tych, którym alkohol mocno namieszał w głowie, zgodzi się jednak z ponurą oceną tych „przysmaków” na streetfoodpolska.pl.#{#lead#}#