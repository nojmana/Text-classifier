Raport przedstawiono dzisiaj na konferencji prasowej w Warszawie.Obecna na konferencji pełnomocnik rządu ds. równego traktowania Elżbieta Radziszewska podkreśliła, że choć w Polsce dziewczyny stanowią 60 proc. wśród wszystkich studiujących, to większość z nich wciąż studiuje na kierunkach humanistycznych, przyrodniczych czy prawniczych.- Tymczasem kadra inżynierska - wywodząca się z uczelni, które nauczają przedmiotów ścisłych - jest podstawowym elementem bycia nowoczesnym, dobrze rozwijającym się i liczącym na sukcesy krajem - powiedziała Radziszewska.Z raportu "Dziewczyny na politechnikach 2011" wynika, że choć liczba kobiet studiujących na politechnikach rośnie każdym rokiem, to na kierunkach typowo technicznych stanowią one tylko kilka procent studiujących. - Na Wydziale Elektrotechniki i Informatyki Politechniki Rzeszowskiej kobiety stanowią 2,4 proc. studentów, na Wydziale Elektrycznym Politechniki Śląskiej 2,5 proc. Istnieją wydziały - np. Wydział Optoelektroniki Wojskowej Akademii Technicznej - na których kobiet nie ma wcale - czytamy w raporcie.Rekordzistką pod względem odsetka studentek jest Politechnika Radomska - panie stanowią 46 proc. ogółu studiujących. Powyżej średniej, czyli 34 proc., plasują się też politechniki z Białegostoku, Częstochowy, Rzeszowa, Łodzi, Gdańska i Opola.Jednak - jak wynika z raportu - nawet na tych uczelniach kobiety podejmują głównie kierunki związane z zarządzaniem, architekturą, inżynierią środowiska czy biotechnologią. - Szczególnie trudną sytuację mamy w przypadku informatyki, kombinacji informatyki z matematyką, fizyką, astronomią - mówiła podczas konferencji kierowniczka projektu "Dziewczyny na politechniki!" Bianka Siwińska.W roku akademickim 2007/08, kiedy po raz pierwszy organizowano akcję, na politechnikach studiowało ponad 98 200 kobiet. Po ostatniej edycji akcji jest ich już ponad 108 500. - W ciągu trzech ostatnich lat ogólna liczba studentek na polskich uczelniach technicznych wzrosła o 10 241 - deklarowali organizatorzy akcji.Zdaniem biorącej udział w konferencji minister edukacji narodowej Katarzyny Hall, do wzrostu zainteresowania kierunkami ścisłymi przyczyniła się również - obowiązkowa od poprzedniego roku szkolnego - matura z matematyki. - Jak już się przekonamy, że matura poszła nienajgorzej, to może będzie łatwiej będzie podjąć decyzję o ścisłych kierunkach studiów. Zaowocuje to większymi naborami na politechniki - powiedziała Hall.Akcja "Dziewczyny na politechniki!" - której idea narodziła się w 2006 roku - to pierwszy i za razem największy projekt promujący kierunki techniczne, inżynierskie i ścisłe wśród młodych kobiet.Od dwóch lat towarzyszy jej moduł "Dziewczyny do ścisłych!", w którym przyszłe studentki zachęca się do wybierania kierunków ścisłych również na uniwersytetach. W odpowiedzi na bardzo małe zainteresowanie dziewczyn karierą w branży informatycznej w tym roku zorganizowano również kolejny moduł "Dziewczyny do komputerów!".Kulminacyjnym punktem tegorocznej edycji akcji będzie Ogólnopolski Dzień Otwarty Tylko Dla Dziewczyn, który odbędzie się 14 kwietnia. Weźmie w nim udział 16 polskich uczelni technicznych oraz 4 uniwersytety. Akcja jest wspólnym projektem Konferencji Rektorów Polskich Uczelni Technicznych i Fundacji Edukacyjnej Perspektywy.