Senat uczelni docenił aktywność Barroso m.in. przy budowaniu podstaw globalnego społeczeństwa Europy opartego na wiedzy i innowacyjności. Wyróżnił także polityka za dbałość o rozwój nauki, zwłaszcza w nowych krajach UE oraz "za prowadzenie strategii ułatwiającej przemiany zachodzące w UE, przy poszanowaniu takich wartości jak solidarność, wolność i demokracja". "Jego stanowczości Polska zawdzięcza, że od 2007 r. jest największym beneficjentem środków strukturalnych z unijnego budżetu. Wielokrotnie apelował także o szybsze otwarcie rynków pracy przez państwa starej Unii dla pracowników z nowych państw członkowskich" - czytamy w uzasadnieniu przyznania tytułu szefowi Komisji Europejskiej. Jose Manuel Barroso urodził się 23 marca 1956 r. w Lizbonie. Ukończył z wyróżnieniem studia na wydziale prawa Uniwersytetu Lizbońskiego, uzyskał także dyplom z wyróżnieniem w zakresie studiów europejskich w Europejskim Instytucie Uniwersyteckim Uniwersytetu Genewskiego, a także dyplom magisterski z nauk politycznych w katedrze nauk politycznych na wydziale nauk ekonomicznych i społecznych Uniwersytetu Genewskiego. Był asystentem na wydziale prawa Uniwersytetu Lizbońskiego i w katedrze nauk politycznych Uniwersytetu Genewskiego, prowadził wykłady w Uniwersytecie Georgetown w Waszyngtonie. Pełnił także funkcję dyrektora wydziału stosunków międzynarodowych Uniwersytetu Lusiada. Barroso jest autorem wielu publikacji z zakresu nauk politycznych, stosunków międzynarodowych i kwestii dotyczących Unii Europejskiej, a także artykułów z dziedziny nauk politycznych i prawa konstytucyjnego w pracach zbiorowych, encyklopediach oraz czasopismach naukowych. Od 2004 r. polityk pełni funkcję przewodniczącego Komisji Europejskiej.PAP, arb Czytaj tygodnik „Wprost” w wersji elektronicznej jako e-wydanie lub aplikacja mobilna na Android, iPad oraz iPhone.