Automatyzacja będzie lekiem na postępującą chorobę polskiego rynku pracy wywołaną starzeniem się społeczeństwa. O ile ci, których wyręczą roboty, nie postanowią zostać zawodowymi bezrobotnymi – to konkluzja raportu „Ramię w ramię z robotem” opracowanego przez McKinsey & Company we współpracy z magazynem „Forbes”. Jak zmieni się polski rynek pracy?W przeanalizowanych przez McKinsey sektorach gospodarki automatyzacja może do 2030 roku „wypchnąć z rynku pracy” aż 7,3 mln osób (49 proc. czasu pracy). Z tak liczonym potencjałem Polska znajduje się w okolicach światowej średniej (50 proc.), razem z Węgrami, oraz blisko Chin i Niemiec.Niesie to za sobą konkretne wyzwania. Żeby wymiana ludzi na maszyny i mechanizmy przebiegała gładko i pozytywnie przekładała się na całą gospodarkę, jej skutkiem ubocznym nie może być gwałtowny wzrost bezrobocia. A takie ryzyko istnieje, co widać, jeśli porówna się sektory, z których automatyzacja „zwolni” najwięcej osób, z tymi, które się dzięki niej najbardziej rozwiną. Cały problem w tym, żeby nie traktować nieuchronnej zmiany jakości rynku pracy w kategoriach zagrożenia, ale przede wszystkim jako szansę dla całej gospodarki.Najbardziej narażeni na to, że robot albo algorytm zabierze im pracę, są pracownicy wykonujący najbardziej powtarzalne czynności i pracujący fizycznie, np. przy przetwarzaniu żywności w zakładach przetwórczych albo przy przygotowywaniu jej w barach szybkiej obsługi.Robot lub komputer szybciej wygra też z osobą słabo wykształconą oraz z mężczyzną niż z kobietą (a to dlatego, że kobiety są częściej zatrudniane w tych branżach, które mają niski potencjał automatyzacji, jak np. służba zdrowia czy szkolnictwo). Postępujący rozwój technologii wykorzystujących systemy kognitywne, sztuczną inteligencję i analizy dużej ilości danych spowoduje, że najbardziej pożądanymi pracownikami ery przemysłu 4.0 będą ci mający tzw. miękkie umiejętności. W cenie będą zwłaszcza umiejętność rozwiązywania problemów i zarządzania ludźmi, krytyczne myślenie, twórcze podejście do wykonywania swoich zadań i inteligencja emocjonalna.– Nowe miejsca pracy pojawią się w innych zawodach (po części w takich, które dopiero powstają), ale będą wymagać od pracowników innych umiejętności. Skala zmian może być podobna do tych, które zachodziły na polskim rynku pracy w latach 90. Wtedy w samym rolnictwie zniknęło ponad 1,7 mln miejsc pracy. To wielkość podobna do liczby miejsc pracy zagrożonych w przemyśle do 2030 r. – podają autorzy raportu McKinsey & Company.Ich wizja zakłada, że dzięki automatyzacji w 2030 roku PKB Polski może być wyższy o 15 proc., a średni roczny wzrost gospodarczy w latach 2020–2030 może się zwiększyć o 1 pkt proc. Pod warunkiem, że każda osoba, która straci pracę przez zautomatyzowanie jakiegoś procesu, w ciągu roku znajdzie nową. Nawet w przypadku, gdyby udało się to tylko 25 proc. zwolnionych, polski PKB wciąż byłby wyższy o 11 proc. niż w przypadku, gdyby automatyzacja nie postępowała. Poważnym skutkiem ubocznym byłby już jednak wtedy wzrost bezrobocia aż do 25 procent. Takie zmiany mogą spowodować upowszechnianie się robotów, autonomicznych pojazdów, dronów, wirtualnych asystentów i czatbotów oraz postępującą automatyzację rozmaitych procesów. Będzie to proces powolny, bo żeby zaczęły na rynku pojawiać się na masową skalę, muszą zniknąć bariery, które ograniczają ich rozwój. Na przykład wynikające ze zbyt wolnego rozwoju technologii.Przeszkodą w upowszechnianiu innowacyjnych rozwiązań są ludzkie obawy oraz prawo, które coraz częściej nie nadąża za rzeczywistością. Te pierwsze skutecznie uniemożliwiają odciążenie lekarzy, choć część ich zadań już dziś mogłyby przejąć automaty. Przykładem ograniczających rozwój automatyzacji barier prawnych może być natomiast rynek autonomicznych samochodów. Z technicznego punktu widzenia mogłyby już dawno trafić do salonów sprzedaży.Innowacyjne rozwiązania bywają też wciąż zbyt kosztowne, by nadawały się do wpierania masowych produkcji. Albo nie przyjmują się z przyczyn, których po prostu nikt nie przewidział na etapie projektowania. Flippy, robot stworzony po to, by smażyć hamburgery w sieci fast foodu CaliBurger w Pasadenie w Kalifornii, został wyrzucony z pracy już po pierwszym dniu, bo dopiero w praktyce okazało się, że zamiast usprawniać pracę kuchni, obracając smażące się burgery, powodował tam chaos. Pozostali pracownicy musieli dostosowywać się do obcego im jego sposobu i tempa pracy, co wcale nie usprawniało wykonywania ich własnych zadań.Skorzystaj z pomocy technologii. Zobacz oferty robotów sprzątających.Niezależnie od tego, ile przeszkód będą musiały pokonać rozwiązania służące postępującej automatyzacji, w dłuższej perspektywie ich rozwój na pewno doprowadzi do rozpadu obecnego porządku panującego na światowym rynku pracy.Przy założeniu, że istotny wpływ na strukturę zatrudnienia automatyzacja będzie mieć dopiero ok. 2030 roku, zarówno rząd, jak i korporacje wciąż mają czas, by opracować programy, które pozwolą uniknąć zbyt szybkiego wzrostu bezrobocia i stworzyć system, który będzie w stanie ochronić zwalnianych pracowników w czasie trzęsących rynkiem zmian. Konieczne będzie też rządowe wsparcie szkoleń, które pozwolą na przekwalifikowywanie pracowników z sektorów zagrożonych największymi zwolnieniami.Cały raport „Ramię w ramię z robotem. Jak wykorzystać potencjał automatyzacji w Polsce” opracowany przez McKinsey & Company we współpracy z magazynem „Forbes” do przeczytania tutaj.