W czasie swojego wystąpienia w ramach odbywających się na Tajwanie targów Computex 2018 producent nawet nie zająknął się na temat kolejnych GeForców. NVIDIA w trakcie konferencji, na której byli tylko zaproszeni dziennikarze, próbowała wprowadzić raczej familiarny charakter, unikając jakichkolwiek konkretów. Dyrektor generalny zielonej ekipy kilkukrotnie został jednak zapytany wprost, kiedy możemy się spodziewać premiery nowych kart dla graczy. Niestety odpowiedz Jensena Huanga nie nastraja optymistycznie, ponieważ przyznał on, że kolejna generacja kart graficznych jest jeszcze odległa. Nie jest to konkretna data, ani nawet przybliżony okres, ale szef NVIDII zasugerował, że premiera może być oddalona jeszcze o wiele miesięcy i nie należy się nastrajać na rychłe nadejście GeForce'ów z serii 11xx.Stoi to w sprzeczności z ostatnimi przeciekami, które sugerowały, że producent przygotowuje się do wypuszczenia nowych kart na rynek już w przyszłym miesiącu, a w sierpniu spodziewać mamy się autorskich modeli GTX 1180 od partnerów Zielonych. Co więcej, w programie sierpniowego sympozjum Hot Chips 30 pojawiło się wystąpienie na temat kolejnej generacji GPU NVIDII, ale co ciekawe, to właśnie zniknęło z harmonogramu, co wskazywać może, że rzeczywiście opóźniono premierę nowych GeForce'ów. Być może jest to jedynie zasłona dymna, która zachęcić ma graczy do sięgania po obecne modele, ale raczej nie nastawialibyśmy się na szybkie nadejście kolejnej generacji kart dla graczy od NVIDII. Przy okazji firma potwierdziła, że wielkoekranowe monitory Big Format Gaming Displays (BFGD) z 65-calowym wyświetlaczem 4K HDR i G-Sync zadebiutują jeszcze w tym roku.Źródło: GeekWeek.pl/VideoCardz.com / Fot. Wikipedia