Hodowca maszyn wirtualnych i psów, poza tym stary linuksiarz, bonvivant i śmieszek. W 2012 roku napisał na DP o algorytmie haszowania Keccak i wciąż pamięta, jak on działa.Przez ostatnie lata myśląc o komputerach z procesorami ARM
skupialiśmy się przede wszystkim na mitycznych MacBookach, których
sercami miały być wzmocnione wersje znanych z iPhone’a czipów
A*. Nic w tym dziwnego, pod względem wydajności, ARM-owe procesory
Apple’a daleko uciekły reszcie świata, ich najnowsze generacje
dorównują pod wieloma względami ultramobilnym wersjom procesorów
x86 Intela czy AMD. Jednak to nie Apple przeprowadzi ARM-ową
rewolucję w komputerach osobistych. Nie zrobi tego nawet Qualcomm,
którego procesory Snapdragon znalazły zastosowanie w kilku modelach
komputerków Always-Connected PC ze specjalną wersją Windowsa 10.
Zrobi to sam ARM, który przedstawiając nowy rdzeń Cortex-A76
zerwał z przeszłością, otwierając nową erę w rozwoju tej
architektury.Już kiedyś konsorcjum ARM zrobiło coś takiego. Mało kto o tym
wie, ale pierwsze wersje rdzeni implementujących tę architekturę
(ARMv1 i ARMv2) były 26-bitowe, co pozwalało im zaadresować 64 MB
pamięci. Były to lata 90, pamiętają to tylko ludzie z długimi
brodami, którzy być może mieli komputery firmy Acorn. Dopiero
ARMv3 stał się 32-bitowy, zaś ARMv5 całkowicie porzucił ten
model programowy procesora.Współczesne architektury ARM do tej pory zapewniały pełną
kompatybilność z 32-bitowym kodem. Nowy rdzeń Cortex-A76 jest
pierwszym, który uruchomi wyłącznie 64-bitowy kod uprzywilejowany,
a więc kernel, hiperwizor czy sterowniki. Dla projektantów czipów
to wielki sukces: wspieranie wyłącznie 64-bitowego modelu
programowego znacznie upraszcza budowę procesora, zmniejsza jego
zużycie energii, zwalnia miejsce, które może być wykorzystane na
coś innego. 
Kluczowe systemy operacyjne, tj. Linux, Android i Windows są na
ten krok gotowe, nawet Microsoft już zdołał w całości przepisać
swój Windows on ARM na 64-bitową architekturę. Użytkownicy nie
muszą zaś panikować: zwykły nieuprzywilejowany kod 32-bitowy
wciąż będzie można uruchomić, stare aplikacje będą działały
na Cortexie-A76 tak jak powinny. 
I to się akurat długo jeszcze nie zmieni – ilość
oprogramowania 32-bitowego na urządzenia wbudowane z procesorami ARM
jest bardzo duża, w wielu wypadkach nikt już nie wie, gdzie jest
kod źródłowy, nikt nie będzie tego przepisywał. Może też nawet
nikomu by się nie chciało. 32-bitowy model programowy ARM jest
bowiem bardzo przyjazny dla programistów. Assembler tych procesorów
jest bardzo ciekawy – może to zredukowany zestaw
rozkazów (RISC), ale zarazem dostajemy wiele niespotykanych
nigdzie indziej możliwości: np. wszystkie instrukcje mogą być
uruchamiane warunkowo. W rękach wprawnego kodera pozwala to na
znacznie krótszy i bardziej czytelny kod. Z drugiej jednak strony,
jak się zawsze skarżyli projektanci czipów, implementacja tych
programistycznych atrakcji w krzemie jest wyjątkowo trudna.Dlateogo właśnie 64-bitowy model programowy ARM kończy z tymi
„bajerami” – warunkowe uruchamianie jest już dostępne tylko
dla pętli i rozgałęzień, tak jak w innych modelach. Zarazem
ułatwia to implementację nowoczesnych technik optymalizacji kodu,
takich jak uruchamianie spekulatywne czy przewidywanie rozgałęzień
(oraz oczywiście co za tym idzie, podatności na słynną lukę
Spectre).Jak to zawsze bywa przy nowej generacji sprzętu, nowy Cortex-A76
jest szybszy i energooszczędniejszy.
O ile? Tego realnie nie da się powiedzieć, wszystko będzie
zależało od procesu, w jakim finalne procesory zostaną wykonane.
Tutaj zaś ARM zapowiada, że ten nowy rdzeń znajdzie się w
procesorach produkowanych w litografii 12 nm i 7 nm oraz w
przyszłości 5 nm. 
Jakieś jednak porównanie jest:
referencyjny Cortex-A76 zrobiony w procesie 7 nm, pracując z
taktowaniem 3 GHz ma być o 35% szybszy od rdzenia Cortex-A75 z
procesora Qualcomm Snapdragon 845 (proces 10 nm), taktowanego zegarem
2,8 GHz i ponad 100% szybszy od rdzenia Cortex-A73 w procesie 16 nm.
Wszystko czywiście przy tym samym zużyciu energii. Wynik został
uśredniony dla różnych zmienno- i stałoprzecinkowych benchmarków
SpecInt2K6.Usprawnienia w instrukcjach SIMD
pozwoliły jednak na jeszcze większą wydajność w dziedzinie
maszynowego uczenia – ARM obiecuje tu nawet czterokrotnie większą
wydajność.W samej architekturze rdzenia
pojawiło się ciekawe rozwiązanie na froncie. Niezależnie od
siebie działają predyktor rozgałęzień i chwytak instrukcji. Ten
pierwszy pobiera z pamięci po 32 bajty na cykl procesora, ten drugi
po 16 bajtów. Predyktor jest więc szybszy, ma więc więcej czasu
na przygotowanie buforów rdzenia i uruchomienie przewidywanego kodu
przed faktycznym nadejściem instrukcji. Ogranicza to wystąpienia
sytuacji, w której rdzeń stanie, nie będąc w stanie zrobić nic
użytecznego.Miłośnicy bezpieczeństwa
słusznie pomyślą o zagrożeniach całego tego spekulatywnego
wykonywania, ale podobno nowa generacja rdzeni ARM ma już sprzętowe
zabezpieczenia, które będą sobie z tym radziły. Rdzeń ma
bardziej pilnować kontekstu uruchamiania kodu, utrudniając
oprogramowaniu śledzenie innych procesów. Warto też przypomnieć,
że w ARM-ach nie ma HyperThreadingu, nie trzeba się martwić o
drugi fizyczny wątek w rdzeniu, który by mógł coś zrobić z
pierwszym.Takich optymalizacji ma być w
nowym rdzeniu mnóstwo – zbadano dokładnie wszystkie instrukcje
pod kątem wydajności i energooszczędności potoku ich wykonywania
(a to jest niebagatelna robota, wykonanie niektórych instrukcji to
nawet sto etapów w potoku), zoptymalizowano całą hierarchię
buforów pod kątem opóźnień i przepustowości. Same bufory też
rozszerzono: Cortex A76 ma 64 KB czterokierunkowego cache L1 na
instrukcje, 64 KB cache L1 na dane, 256 lub 512 KB cache L2, może
też korzystać z do 4 MB współdzielonego cache L3 procesora.Obok Cortexa-A76 ARM wprowadził też na rynek nowy
energooszczędny rdzeń Cortex-A55. Będzie on współpracował z A76
w architekturze DynamIQ. Tutaj pochwalono się rozbudowaniem pamięci
cache L2 i daleko posuniętą optymalizacją podsystemu pamięci. 
Kolejna ważna nowość to procesor graficzny Mali-G76, obiecujący
30% większą wydajność i 30% wyższą energooszczędność.
Łącznie Mali-G76 oferuje 20 rdzeni, trzy silniki na rdzeń, osiem
potoków wykonawczych na silniki – razem 480 potoków, o 25% więcej
od poprzednika Mali-G72. ARM chwali się też 270% wyższą
sprawnością w maszynowym uczeniu – zapewne za sprawą
wprowadzenia szybkiej arytmetyki na 8-bitowych liczbach całkowitych.Całego zestawu dopełnia nowy dekoder wideo V76. Ma on sobie
radzić z wideo 8K w 60FPS, tak by można było nim sterować ścianą
2×2 wyświetlaczy 4K, albo ścianą 4×4 wyświetlaczy FullHD.
Zapewnia też sprzętowe dekodowanie wideo nie tylko dla HEVC, ale
też dla VP9 (oraz oczywiście starych formatów).Nowe rdzenie powinniśmy zobaczyć w procesorach napędzających
konkretne urządzenia w jakiś rok od ich premiery – tyle zwykle
zajmuje licencjobiorcom ARM stworzenie na podstawie dostarczonych
schematów swoich konstrukcji. Kiedy jednak się pojawią,
spodziewamy się paniki ze strony Intela i AMD. 
Pierwsze ultramobilne laptopy z Windowsem i procesorami Qualcomm
Snapdragon 835 okazały się bowiem bić na głowę sprzęt x86 pod
względem czasu pracy – 20 godzin odtwarzania wideo non stop nie
było niczym dziwnym. 
Jednak z wydajnością było tak sobie, w niektórych wypadkach
ustępowały one systemom z Celeronami. Oczywiście trochę w tym
winy Microsoftu – Windows on ARM jest daleko gorzej
zoptymalizowany, niż normalny Windows x86, dopiero teraz pojawia się
pełne wsparcie dla aplikacji 64-bit. Można powiedzieć, że
Always-Connected PC pojawiło się ciut za wcześnie.2019 rok wygląda jednak na rok ARM na laptopie. Możemy się
spodziewać ultralekkich komputerków z Windowsem 10, które będą w
stanie pracować pod pełnym obciążeniem ponad dobę na baterii,
zapewniając wydajność porównywalną z mobilnymi wersjami
procesorów Intel Core i znacznie lepsze możliwości graficzne. Kto
wie, może sam Microsoft zastanowi się nad produkcją kolejnych
urządzeń Surface z takimi szybkimi ARM-ami?Przyszły rok powinien też przynieść znaczący wzrost
możliwości smartfonów. Flagowce korzystające z Cortexa-A76 będą
już na tyle wydajne, by mogły transformować się w komputery
osobiste po podłączeniu do stacji dokującej spinającej je z
monitorem, klawiaturą i myszą – takiej choćby jak Samsung DeX.
Rozwiązanie Koreańczyków do tej pory pozostawało ciekawostką,
brakowało temu mocy. Z nowymi rdzeniami ARM-a powinno się to
zmienić.O Windowsie 10 przeznaczonym dla urządzeń z architekturą ARM mówi się już od dłuższego czasu. Pojawia się w związku z nim coraz więcej plotek, ale również informacji, które w sposób jednoznaczny… Literówka, błąd lub inny problem z treścią publikacji? Będziemy wdzięczni za przesłanie informacji za pośrednictwem poniższego formularza:
Aktualności
Blog czytelników
Sprzęt
Gry
Wszystkie publikacje
Programy dla Windows (wersje stabilne)
Programy dla Windows (wersje rozwojowe)
Ostatnie tematy na forum
