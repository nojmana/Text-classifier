Specjalna edycja w specjalnej cenie. Intel przygotowuje się do wprowadzenia na rynek procesora Core i7-8086K, który właśnie pojawił się w ofercie kilku sklepów. Wpisy potwierdzają, że będzie to najwyżej taktowany fabrycznie układ na rynku, co oczywiście będzie miało przełożenie na jego cenę. Ta będzie dużo wyższa niż w przypadku standardowych modeli Coffee Lake.Intel Core i7-8086K to układ, który ma zostać wydany w związku z 40. rocznicą wprowadzenia przez niebieskich na rynek mikroprocesora Intel 8086. Jak przystało na edycję rocznicową, produkt ma oferować coś, czego nie mają inne jednostki dostępne w sprzedaży. W tym konkretnym przypadku tym czymś jest bardzo wysoki zegar.Według wpisów z kilku sklepów wiemy, że i7-8086K ma pracować ze standardowym taktowaniem na poziomie 4 GHz i przyspieszać do aż 5 GHz w trybie Turbo. Wygląda też na to, że urządzenie będzie sprzedawane w wersji bez dołączonego systemu chłodzenia, co akurat nie jest niczym szczególnie zaskakującym, patrząc na przeznaczenie jednostki i grupę klientów, do których jest kierowana.Przejdźmy jednak do cen, bo te niestety są dość wysokie. Amerykański sklep Connection wycenił Core i7-8086K na nieco ponad 480 dolarów, podczas gdy we Włoszech urządzenie kosztuje około 480 euro. To zauważalnie więcej niż Core i7-8700K, którego można nabyć w naszym kraju za około 1500 zł. Co istotne, obecny flagowiec z rodziny Coffee Lake-S raczej bez większych problemów podkręca się do około 5 GHz, więc trudno powiedzieć, czy dopłata do i7-8086K będzie miała jakikolwiek sens. Oczywiście pozostaje kwestia posiadania „limitowanej wersji”, co powinno przyciągnąć sporą grupę klientów. Niewykluczone ponadto, że nowe chipy będą selekcjonowane, dzięki czemu podkręcanie ich będzie prostsze. O tym przekonamy się po premierze, która według wpisów na stronach sklepów powinna nastąpić 8 czerwca tego roku.