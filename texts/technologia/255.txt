Standard USB systematycznie zmienia się z biegiem czasu niemal nie do poznania. Choć memy z metodą wkładania złącza typu A do portu są nadal popularne, za jakiś czas będziemy mieli z tym problemem coraz mniej do czynienia. Rynek zdobywają powoli złącza typu C, które są nie tylko mniejsze i wygodniejsze, ale i zapewniają większe możliwości. Nie ulega wątpliwości, że to właśnie do nich należy przyszłość, jednak oprócz fizycznych właściwości warto skupić się także na kolejnych wersjach standardu USB gwarantujących m.in. lepsze transfery danych. Aktualnie najnowsze jest USB w wersji 3.1 drugiej generacji, jednak za jakiś czas do użytku wejdzie nowszy 3.2. Jego specyfikacja została opracowana jeszcze w zeszłym roku, a dopiero teraz doszło do pierwszej prezentacji działania tego interfejsu.Według wstępnych założeń, USB 3.2 ma zapewnić kompatybilność z poprzednią wersją USB i osiągać prędkość przesyłu danych do 20 Gb/s (dwukrotnie większy od dotychczas najnowszego interfejsu). Jest to możliwe poprzez równoległe zastosowanie dwóch linii 10 Gb/s. Pierwszej demonstracji dokonała firma Synopsys - sparowano ze sobą dwa specjalnie skonfigurowane komputery: jeden z Windowsem 10, drugi z Linuksem. Połączono je za pomocą kabla typu C, co zdaje się sugerować, że nowy standard może być reprezentowany wyłącznie przez wtyczki i porty tego rodzaju. USB 3.2 ma zapewnić transfery na poziomie nawet do 2 GB/s, jednak podczas testu udało się osiągnąć 1,6 GB/s. Mimo to wynik - biorąc pod uwagę konfigurację prototypu i tę fazę rozwoju - można uznać za bardzo dobry.Cieszy nas fakt, że prace nad nowym standardem idą w dobrym kierunku i że za jakiś czas nasze komputery będą miały większe możliwości, jednak z drugiej strony mamy na uwadze, że nadal nie wszystkie urządzenia są zgodne nawet z USB 3.1 Gen2. Inną sprawą jest natomiast to, że do rezultatów interfejsu Thunderbolt 3 nadal jest daleko (40 Gb/s)... Osobiście ubolewam też nad nazwą - kolejne USB 3.x może wprowadzić małe zamieszanie wśród mniej zaznajomionych osób. Kiedy będziemy mogli cieszyć się z funkcjonalności nowego standardu? Oficjalnie tego nie zdradzono, jednak wiele wskazuje na to, że nie wcześniej niż pod koniec 2019 roku. PurePC.pl to serwis informacyjny o nowinkach technologicznych, testach sprzętu, porównaniach, telefonach, najgorętszych grach oraz polecanych zestawach komputerowych.Działamy nieprzerwanie od 2006 roku i wśród portali o tematyce IT jesteśmy jednym z liderów w branży, pozostając jednak w pełni medium niezależnym.