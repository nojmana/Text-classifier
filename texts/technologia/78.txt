Piotr Michał KosmędaA może jednak lepsza gospodarka centralnie sterowana?O sztucznej inteligencji, problemach etycznych i czekającej nas nieuchronnie wojnie z robotami czytać można w literaturze science fiction, od Lema, Asimova, przez Zajdla , Strugackich po Dukaja czy Głuchowskiego ostatnio. Na popkulturze swe piętno odcisnął nomen omen nieśmiertelny Terminator. Dziś granice między fikcją i rzeczywistością się w tej przestrzeni zaciera.Sztuczna inteligencja (AI) rozwija się na tyle szybko, że mamy problemy z rozróżnianiu tego, co ludzkie i na białkowej strukturze oparte, a co jest efektem pracy algorytmu kreaowanego w binarnych otchłaniach krzemowych miniatur. Dla przykładu, w 1997 roku Deep Blue po raz pierwszy wygrał z Garrym Kasparowem i był to sukces w stricte matematycznej, logicznej dziedzinie. Ale już 2014 roku program „Eugene Goostman” zdał test Turinga, podając się za 13-letniego mieszkańca Ukrainy, a w marcu 2016 roku mistrz świata Lee Sedol przegrał w AlphaGo z AI. Ciekawy jest też przypadek robota-heksapoda, którego „nie nauczono” chodzić. Robota miał sam znaleźć sposób poruszania się i wygenerować software, który to umożliwia. Nam, ludziom, ewolucja w kierunku bipeda zajęła tysiące lat. Robot zrobił to w pół godziny! Świat przyspiesza.(Więcej tu:https://nowakonfederacja.pl/elektroniczna-dyktatura/ )Algorytymy otaczają nas wszędzie, choć często nie uświadamiamy sobie tego. Wystarczy jednak zwrócić się do banku o kredyt, aby po przekazaniu zestawu informacji usłyszeć (jeszcze od człowieka), że „system wygenerował odmowę”. System, czyli kto? Jeszcze brutalniejszego tête-à-tête z „systemem”, doświadczyła Pani Sara Wysocki , która będąc nauczycielką w Waszyngtonie, została zwolniona z pracy po tym , jak tajemniczy algorytm do ewaluacji ocenił jej pracę negatywnie. Ta niezwykle kreatywna, lubiana przez uczniów i rodziców pedagog, próbując odwołać się od niezrozumiałej decyzji, odbiła się od muru, ponieważ a) żaden z twórców oprogramowania do oceny nauczycieli nie był w stanie w pojedynkę odpowiedzieć na pytanie dlaczego Pani Wysocki została tak oceniona, b) software był na tyle pilnie strzeżony, że dostęp do kodu i możliwości jego interpretacji mocno ograniczano. Komputer, program zadecydował zatem o karierze. Od algorytmu nie ma odwołania…(więcej tutaj:https://nowakonfederacja.pl/bronie-matematycznego-zniszczenia/ )Przyczynkiem do powyższych uwag jest intensywnie rozwijany w Chinach program, którego celem jest wysforowanie się przez Kraj Środka na pierwsze miejsce w światowym wyścigu AI do roku 2030. W pierwszym etapie planowane i realizowane są projekty inteligentnych samochodów , inteligentnych robotów, dronów, diagnoz medycznych, rozpoznawania video i inne. Rozwijane są samouczące się, zachowujące się „jak człowiek” systemy, które zaczynają działać autonomicznie, stają się „świadome”.Chiński program jest o tyle ciekawy, że jest oparty na funduszach rządowych. To, że efekty będą i są wykorzystywane do dalszej kontroli społecznej – inwigilacji tego, co człowiek robi, gdzie się przemieszcza, co czyta, co je – jest w tym przypadku nieuniknione. Interesującym jest obserwować czy oparte na wolnorynkowym podejściu badania , głownie w USA, będą w stanie konkurować z chińskimi, gdzie środki koncentrowane są na ściśle wskazanych przez rząd celach.(vide: https://thediplomat.com/2018/02/chinas-ai-agenda-advances/ )I wreszcie pytanie kluczowe; gdzie tutaj miejsce dla prawników? I nie myślę tu o tym, że zawód prawnika zacznie wymierać, bo większość łatwych umów, czy problemów będzie rozwiązywana przez komputer. To się dzieje. AI wypiera ludzką pracę i tylko czekać buntu prawników na wzór XIX-wiecznych tkaczy. Należałoby raczej zadać pytanie: jakie instrumenty prawne należy wprowadzić, aby chronić nas, ludzi, przed buntem maszyn. Paradoksalnie to właśnie prawo może odegrać rolę uzdy dla potencjalnie wierzgającego wierzchowca AI. Może należałoby nałożyć na konstruktorów AI, obowiązek wprowadzania do oprogramowania zasad opartych na prawach robotyki Isaaca Asimowa:  robot nie może skrzywdzić człowieka, robot musi być posłuszny rozkazom człowieka. Prawnicy jako ostatni humaniści w Okopach Świętej Trójcy, najbardziej ludzcy z ludzi?Czy skorzysta z tych możliwości chiński, oparty na dążności do panowania nad światem, lub amerykański, dla którego paliwem jest chciwość, system? Wątpię. Czy, nawet, gdyby takie ustawodawstwo wprowadzić, byłoby przestrzegane?Zwycięstwo w wyścigu może dać odpowiedź na pytanie co lepsze: wolnorykowy świat Zachodu, zbudowany na wolności jednostki czy jego wschodnia mutacja w kraju, którego historia i filozofia pojęcia wolności nie rozumie.Zwycięzca tego wyścigu nie tylko wyznaczy trendy społeczne i zmieni nasz świat. Na zwycięzcy tego wyścigu spoczywa też brzemię odpowiedzialności jaki będzie człowiek XXI wieku – wolnym, rozwijającym się pędem, czyniącym sobie Ziemię poddaną czy niewolnikiem walczącym o zachowanie swej duszy.Zabawa w bogów?Piotr Michał KosmędaTwój adres email nie zostanie opublikowany. Pola, których wypełnienie jest wymagane, są oznaczone symbolem *Komentarz Podpis * Email * Witryna internetowa Pamiętaj moje dane w tej przeglądarce podczas pisania kolejnych komentarzy. 

