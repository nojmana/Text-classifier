Firmy technologiczne, takie jak Google, Microsoft czy Facebook, będą musiały przekazywać dane użytkowników policji i służbom sądowym, nawet jeśli przechowywane są one za granicą. Tego chce Komisja Europejska. Chodzi o ułatwienie pracy służbom w walce z przestępcami czy terrorystami.Nowe przepisy, których wejścia w życie KE chciałaby w możliwie szybkim terminie (choć nie padły tu żadne daty), pozwolą europejskim śledczym wymuszać na firmach przekazywanie danych, takich jak e-maile, wiadomości tekstowe, fotografie czy filmy wideo. Chodzi o informacje zapisane zarówno na serwerach, jak i chmurach. Mowa jest także o danych użytkownika typu imię i nazwisko, data urodzenia, adres zamieszkania, dane płatnicze, adres IP czy godziny logowania.Dostawca usług będzie musiał udzielić odpowiedzi w ciągu 10 dni, a w pilnych przypadkach - nawet sześciu godzin.Komisja Europejska jest zdania, że wprowadzenie tych przepisów jest konieczne, ponieważ dziś uzyskanie odpowiedzi w sprawie danych cyfrowych trwa od 120 dni do nawet 10 miesięcy. Dowody elektroniczne dotyczą dziś około 75 proc. postępowań.Bruksela uspokaja, że nowe przepisy nie dadzą służbom wglądu w treści internetowe przeciętnych obywateli. Będą stosowane jedynie w razie najcięższych przestępstw, zagrożonych karą minimum 6 lat pozbawienia wolności, a także terroryzmu oraz rozpowszechniania dziecięcej pornografii.Propozycje przewidują także europejski nakaz zabezpieczenia danych, co zobowiąże dostawcę do niekasowania konkretnych informacji.Nowe przepisy nie ominą dostawców, świadczących usługi na terenie Unii Europejskiej, ale mających siedzibę poza nią. W takim przypadku służby będą mogły kontaktować się z przedstawicielem prawnym, którego dostawca usług będzie musiał wyznaczyć w UE.- Cyfrowe dowody przestępstwa są coraz ważniejsze w postępowaniach karnych - powiedział wiceprzewodniczący Komisji Europejskiej Frans Timmermans. - Nie możemy pozwolić przestępcom i terrorystom wykorzystywać nowoczesnych technologii komunikacji, aby ukryć swoje przestępcze działania i uniknąć sprawiedliwości – dodał.Niestety, dzieje się tak coraz częściej. Jednym z popularnych sposobów komunikacji terrorystów są robocze maile, które nigdy nie zostają wysłane, ale mogą być dostępne online dla wtajemniczonych przestępców na całym świecie. Takie maile są niemożliwe do namierzenia dla policji. W ten sposób porozumiewali się terroryści zamieszani w ataki w Belgii, Hiszpanii czy Francji.