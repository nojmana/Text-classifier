
    
      - Jak będą wyglądały uczelnie za 5 - 10 lat? Dobór zajęć będzie przypominał rynek, a studenci będą klientami. Wykładowcy będą walczyć o to, jak najatrakcyjniej zaprezentować swoją treść, często z pominięciem jakości - mówi dr hab. Maciej Gdula. A to nie wszystkie zagrożenia płynące z nowej ustawy.
    
    
    
      To pierwszy taki protest od 1989 roku. Studenci i studentki Uniwersytetu Warszawskiego już drugi dzień okupują balkon Pałacu Kazimierzowskiego, by pokazać swoje oburzenie wobec tzw. Ustawy 2.0 Jarosława Gowina. Choć we wtorek doszło do rozmów z rektorem prof. Marcinem Pałysem, to nie wpłynęły one na formę manifestacji. Część niezadowolonych osób zdecydowała się spędzić noc w jednym z najważniejszych budynków na UW.
    
    

            O co chodzi w strajku okupacyjnym?
        

    
      Reforma przygotowana przez Ministerstwo Nauki i Szkolnictwa Wyższego nosi oficjalną nazwę Konstytucja dla Nauki i zakłada m.in. zwiększenie roli rektora, wprowadzenie nowego organu - rady uczelni, zmiany w sposobie finansowania szkół wyższych, zmniejszenie liczby dyscyplin naukowych, zmianę sposobu uzyskiwania tytułu doktora, zawężenie znaczenia habilitacji.
    
    
    
      Inicjatywa Akademickiego Komitetu Protestacyjnego (grupa nie posiada wsparcia Parlamentu Studentów UW - przyp.) we wtorkowe przedpołudnie rozpoczęła strajk okupacyjny balkonu Pałacu Kazimierzowskiego. Studenci na balustradzie placówki, w której mieści się rektorat, wywiesili m.in. transparent „Żądamy demokratycznych uniwersytetów”. Protestujący twierdzą, że Ustawa 2.0 jest zamachem na autonomię akademii. Zmiany pozbawią większość studentów i pracowników wpływu na los uczelni oraz przyczynią się do zmniejszenia znaczenia regionalnych ośrodków naukowych. Niepokojące jest powołanie nowego organu - rady uczelni (w składzie zasiądą osoby spoza uniwersytetu), który może wpłynąć na zwiększenie politycznych nacisków na działalność badawczą i dydaktyczną.
    
    

            Rozmawiamy z dr hab. Maciejem Gdulą
        

    
      O zmianach, jakie szykuje Ministerstwo Nauki i Szkolnictwa Wyższego, rozmawiamy z prof. Maciejem Gdulą - socjologiem i autorem badań "Dobra zmiana w Miastku", który poparł protest i wygłosił mowę przed Pałacem Kazimierzowskim.
    
    
Paweł Korzeniowski: Niech mnie Pan poprawi, jeśli się mylę, ale o polskich uczelniach często się myśli wyłącznie w kontekście słabych wyników w rankingach.

    
      dr hab. Maciej Gdula: Rzeczywiście tak jest, ale to ograniczające myślenie o uniwersytecie. To że jesteśmy nisko w rankingach wynika z naszego modelu nauki, ale też z niskiego poziomu nakładów. Pod względem finansowania zostajemy daleko, daleko za krajami rozwiniętymi. Jeżeli przełożymy niski poziom nakładów do wyników polskiej nauki, to szybko dostrzeżemy, że jesteśmy całkiem nieźli.
    
    
    
      Jednak rankingi to jest myślenie o nauce, jak o zawodach sportowych. O edukacji wyższej powinno się myśleć w kategoriach, jak ważne społecznie tematy porusza, a nie, które miejsce zajęliśmy w tabeli. Kiedy patrzę na absolwentów i absolwentki swojego wydziału (Instytut Socjologii UW - przyp.), widzę osoby dobrze przygotowane nie tylko do życia zawodowego, ale również publicznego. To ludzie, którzy wykształcili w sobie umiejętność krytycznego spojrzenia na rzeczywistość. Jestem z tego dumny.
    
    
Nowa reforma zwiększy biurokrację w szkolnictwie wyższym. Według protestujących powstaną korpo-uniwerstyety. Dlaczego uczelnie nie powinny działać jak firmy?

    
      - Bo nigdy nie wiadomo, co się ostatecznie przyda społeczeństwu. Uniwersytet nadprodukuje wiedzę i tylko część z niej okazuje się potrzebna. To normalne. Jednak kiedy uniwersytet zacznie się rozliczać jak firmę, a praca naukowa będzie przypominała działalność produkcyjną, to ludzie stracą chęć do pracy. Będą markowali działanie tylko po to, by dobrze wypaść w tabelkach. To negatywnie przełoży się na jakość wiedzy. Zniknie też poczucie sensu wykonywanej pracy.
    
    
    
      Nie wszystko da się przełożyć na wskaźniki. Podam przykład: gdybym postępował zgodnie z modelem, jaki proponuje minister Gowin, to nigdy nie powstałby raport o Miastku, który wywołał tak ogromną dyskusję w Polsce. W nowym modelu zajmowałbym się czymś innym - pewnie pisałbym artykuł do anglojęzycznych czasopism, którego prawdopodobnie nie przeczytałby nikt poza recenzentami.
    
    
Przeciwnicy ustawy Gowina mówią, że pozwala ona ingerować politykom w akademię.

    
      - To jest niesamowicie ważna sprawa. Chodzi o rady uczelni, który będą wybierane co prawda przez Senat uczelni, ale z puli osób spoza uniwersytetu. Więcej niż 50 proc. członków nie będzie związanych ze szkołami wyższymi. Zachodzi zatem duża obawa, że zaczną się polityczne targi o to, którzy zewnętrzni aktorzy mają zasiąść w takiej radzie. Poza tym to jest wyraźny sygnał, że "wy naukowcy nie potraficie sami rządzić, musicie mieć ludzi, którzy będą was pilnować i rozliczać". To uderzenie w fundament istnienia akademii - w jego autonomię.
    
    
Jak wyglądać będzie życie na uczelni za pięć lub dziesięć lat?

    
      - Reforma kładzie nacisk na wzrost jakości największych ośrodków, a nie całego systemu. Zatem największe uniwersytety rozrosną się jeszcze bardziej, podczas gdy te regionalne zostaną zepchnięte na peryferia. Przez to, że ustawa znosi obowiązek istnienia wydziałów powstać mogą na uniwersytetach ogromne szkoły – na przykład biznesu, gdzie wrzuci się zarządzanie, ekonomię i stosunki międzynarodowe – w których prowadzący będą rywalizować o studentów. Dobór zajęć będzie przypominał rynek, a studenci będą klientami. Wykładowcy będą walczyć o to, jak najatrakcyjniej zaprezentować swoją treść, często z pominięciem jakości.
    
    
Zajęcia będą miały clickbaitowe nazwy?

    
      - Nietrudno mi to sobie wyobrazić. Ich program będzie budowany na łatwości przekazu i atrakcyjności tematów. W ogóle rozluźni się relacja między pracownikami naukowymi a studentami. W moim ostatnim badaniu o Miastku czynny udział brali moi studenci oraz doktoranci. To nie były osoby z ogłoszenia. One rozumiały moją koncepcję, a ja miałem do nich zaufanie, dlatego wszystko poszło sprawnie. Obawiam się, że po reformie o taką relację będzie dużo trudniej.
    
    
Czy reforma Gowina wzorowana jest na systemach znanych w innych krajach?

    
      - To rzeczywiście reforma wzorowana na systemie anglosaskim, który ma zupełnie inną tradycję, może liczyć na dużo wyższe nakłady i odcinanie kuponów od tego, że świat mówi dziś po angielsku. Przy okazji warto zauważyć, że uniwersytety w Stanach są najlepsze w międzynarodowych rankingach, ale niezbyt wiele znaczą w życiu społecznym. Wiedza tam wytwarzana jest wysokiej jakości, ale nie ma ona publicznego oddźwięku. Tam uczelnie są dobrze działającym biznesem, który pozwala na najlepszą edukację przede wszystkim uprzywilejowanym, najsilniejszym osobom. W Polsce efekt może być z czasem podobny. Na uczelnię w Warszawie czy Krakowie stać będzie najzamożniejszych studentów, którzy nie będą musieli dorabiać na studiach. To nie tylko nie fair, ale wbrew retoryce Prawa i Sprawiedliwości.
    
    
Ale przyzna pan, że PiS-owi i Gowinowi będzie łatwo obronić ten projekt. Wystarczy podać przykład kilku uczelni z USA czy z Anglii.

    
      - To jest przekonanie, że jesteśmy w stanie zbudować amerykańską uczelnię za polskie pieniądze. To marzenie ściętej głowy. Czy w Opolu lub Rzeszowie, bez zwiększonych nakładów finansowych, zbudujemy coś na poziomie Uniwersytetu Jagiellońskiego? Nie. Dlatego nowa ustawa to oszustwo. To fałszywe obietnice bez pokrycia. Jeżeli polskie uczelnie nie dostaną większych środków, nigdy nie dogonimy najlepszych.
    
    
Czy Polaków interesuje uniwersytet? Widzi pan szansę na obronę?

    
      - Z punktu widzenia upowszechnienia się edukacji, Polacy powinni być zainteresowani obroną akademii. Przecież połowa młodych ludzi w tym kraju ma wykształcenie wyższe. Cieszę się, że protestujemy, ale jestem realistą i obawiam się, że reforma Gowina wejdzie w życie.
    
    

            ***
        

    
      Organizatorzy protestu na UW opublikowali listę 11 żądań dotyczących reform uczelni. Domagają się:
    
    
1. Demokratyzacji uczelni. Gwarantowanych w ustawie wyborów przedstawicieli społeczności akademickiej do wszystkich organów decyzyjnych i kierowniczych oraz zwiększenia standardów demokratycznych przy wyborach rektorskich,
    
    
2. Autonomii uczelni. Pozbawienia rady uczelni prawa do przedstawiania kandydatów na rektora i ustalania strategii uczelni,
    
    
3. Utrzymania struktury wydziałowej. Utrzymania istnienia struktury wydziałowej na poziomie ustawy,
    
    
4. Uczelni bez polityków. Zaprzestania ataków na niezależność nauki i zabezpieczenia wolności badań przed stronniczą konstrukcją programów grantowych oraz ingerencjami politycznymi,
    
    
5. Gwarancji transparentności. Zagwarantowania szerokiego dostępu do informacji publicznej oraz transparentności decyzji finansowych i administracyjnych w obrębie uniwersytetu,
    
    
6. Zwiększenia finansowania. Zwiększenia finansowania nauki i szkolnictwa wyższego (w sumie min. do 2% PKB z budżetu państwa) w ciągu najbliższych lat,
    
    
7. Zapewnienia godnych warunków socjalnych. Upowszechnienia i waloryzacji stypendiów socjalnych i naukowych na wszystkich szczeblach kształcenia oraz ulepszenia infrastruktury: akademików i Domów Pracownika Naukowego, tak by zniwelować socjalne bariery w dostępie do kształcenia i kariery akademickiej,
    
    
8. Wzmocnienia praw pracowniczych. Zapewnienia godnych warunków pracy przez wprowadzenie zbiorowego układu pracy z możliwością podjęcia strajku całej branży względem postanowień ministerstwa oraz związków rektorów,
    
    
9. Gwarancji publikowania w języku polskim. Twardych gwarancji dla możliwości prowadzenia i publikowania badań w języku polskim w humanistyce i naukach społecznych,
    
    
10. Sprzeciwu wobec centralizacji. Zaprzestania uderzania w interesy regionów oraz wycofania się z przepisów ustawy umożliwiających degradację naukową i finansową uczelni regionalnych, a także otwarcia ścieżek kariery naukowej – tak, aby awans był dostępny nie tylko dla wielkomiejskich elit, ale dla wszystkich zdolnych badaczy i badaczek,
    
    
11. Zmiany art. 124 p. 5. Żądamy, by wygaśnięcie umowy o pracę z pracownikiem akademickim następowało w przypadku prawomocnego wyroku sądu za przestępstwo umyślne.
    
    Nawet 6 tys. osób oglądało na żywo finałową potyczkę turnieju w Counter Strike'a podczas Intel Extreme Masters 2018. Ponad 1,5 mln użytkowników śledziło tę rozgrywkę w internecie. Odwiedziłem katowicką imprezę żeby zrozumieć, dlaczego ludzie chcą oglądać gry komputerowe na żywo.Kilka dni temu na jednym z fanpejdży pojawił się wpis z obrzydliwym memem, nawiązującym do tragedii z jaką zmierzył się Filip Chajzer. Udało się ustalić twórcę wpisu, a dziennikarz dziś "tłumaczy się" z ostrej reakcji na sytuację.Masz jakiś niecierpiący zwłoki problem, ale nie masz za bardzo chęci na czytanie, samodzielne myślenie, bądź przeprowadzenie szeroko pojętego "riserczu"? WikiHow powstało z myślą o Tobie!Gdy Donald Trump wyciągał rękę w kierunku Agaty Kornhauser-Dudy, ta pominęła go i przywitała się z Melanią Trump.Ciąg dalszy sprawy skandalicznego "eksperymentu naukowego" w "Projekt Lady". Michał Przymusiński, wykładowca, zarzuca producentom programu manipulację. Ci odpowiadają: "Wiedział, o czym jest program" - piszą Wirtualne Media.To kolejny raz, kiedy użytkownicy social mediów zmuszają wielkie korporacje do usuwania treści naruszających wyczucie dobrego smaku.Od września w polskich szkołach ma być koniec zajęć antydyskryminacyjnych. Pojawić mają się za to lekcje patriotyzmu.#{#lead#}#