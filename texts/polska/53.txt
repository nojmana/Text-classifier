Były minister sprawiedliwości Zbigniew Ćwiąkalski (72 l.) będzie żądał dla Tomasza Komendy (42 l.) aż 18 milionów zł zadośćuczynienia – ustalił Fakt! Za każdy rok pobytu w więzieniu wrocławianin miałby dostać milion złotych!To ogromna kwota, ale i tak nie wynagrodzi niesłusznie skazanemu mężczyźnie piekła na ziemi, jakie przeżył w więzieniu skazany za gwałt na nieletniej i morderstwo. – On był traktowany w więzieniu jak śmieć – komentuje Ćwiąkalski.Mecenas podaje przykład spraw niesłusznie skazanych w Stanach Zjednoczonych, którzy dostali wysokie zadośćuczynienie. – Ostatnio w USA wyszło na wolność trzech mężczyzn, którzy spędzili w zakładzie karnym po trzy lata. Każdy dostał po milionie dolarów za rok – opowiada Ćwiąkalski. – U nas mieliśmy sprawę niesłusznie skazanego na 12 lat, który dostał 3 miliony zł, ale on był uważany za płatnego mordercę i członka zorganizowanej grupy przestępczej. Żył w więzieniu, jak król i sam o tym mówił. Nie można go zatem porównywać do sprawy Tomasza. 