
Jak poinformowała redakcja Politico Playbook, Timmermans zalecił Komisji Europejskiej przejście do kolejnego etapu procedury dyscyplinującej, którą zakłada art. 7 Traktatu o Unii Europejskiej. Jest to następstwo działań Polski, która nie dokonała oczekiwanych zmian w ustawie o Sądzie Najwyższym. 

W drugiej połowie czerwca w Luksemburgu odbędzie się posiedzenie tzw. Rady ds. Ogólnych, w której zostaną zaprezentowane formalne zarzuty wobec naszego kraju. Z kolei polski przedstawiciel wystąpi z argumentacją rządu PiS. Później kraje członkowskie podejmą decyzję, czy procedura wobec Warszawy będzie kontynuowana. By to przegłosować, potrzeba większości czterech piątych. 

Według informacji Politico istnieje możliwość, by KE w trybie natychmiastowym zwróciła się do Trybunału Sprawiedliwości Unii Europejskiej ze skargą w sprawie ustawy o Sądzie Najwyższym. Takie działania, jak również presja Brukseli ma być przysłowiowym „kijem”. Według zapowiedzi Timmermansa, rozważana jest opcja wycofania przez KE skargi do Trybunału w kwestii sądów powszechnych. Polski rząd poczynił już zmiany w ustawie, likwidując m.in. zapis umożliwiający prokuratorowi generalnemu mianowanie i odwoływanie prezesów sądów. 

Timmermans ma przyjechać do Warszawy w poniedziałek lub wtorek. Po wizycie w Polsce złoży raport przed Komisją Europejską. 

Czytaj także: Poważny spór między gabinetami Junckera i Timmermansa. Chodzi o praworządność w Polsce
Czytaj tygodnik „Wprost” w wersji elektronicznej jako e-wydanie lub aplikacja mobilna na Android, iPad oraz iPhone.