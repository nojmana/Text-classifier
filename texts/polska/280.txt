Bohaterem poniedziałkowej sesji na warszawskiej giełdzie jest CD Projekt. Wartość transakcji na akcjach firmy przekracza już 40 mln zł - to blisko połowa wszystkich obrotów na GPW. Ogromne zainteresowanie wynika z długo wyczekiwanej prezentacji na temat nowej gry twórców "Wiedźmina".CD Projekt w końcu uchylił rąbka tajemnicy i pokazał pierwszy zwiastun gry, na którą fani czekają od 2012 roku. Prezentacja, zgodnie z wcześniejszymi zapowiedziami, miała miejsce na największych targach - E3 w Los Angeles."Szykuje się cyberpunkowy odlot, brudne i brutalne uniwersum, w którym rządzi futurystyczna elektronika" - pisze o nowym tytule CD Projekt serwis gry.wp.pl."Cyberpunk 2077" będzie strzelanką, co oznacza zmianę w porównaniu z  poprzednim hitem CD Projekt spod znaku Wiedźmina. Na razie jednak, prócz  interesującego filmu pokazującego świat, w którym będzie się toczyć  rozgrywka, nie wiemy wciąż, jak będzie wyglądać sama gra. CD Projekt RED wypuścił na razie kilka grafik i koncepcyjny zwiastun.Pierwsze opinie branży są pozytywne, choć zwiastun należy jeszcze traktować z dystansem. Na szczegóły dotyczące "Cyberpunka" czekali nie tylko gracze, ale też inwestorzy. CD Projekt jest giełdową spółką, a jej biznes jest wyceniany na blisko 15 mld zł. Giełdowi gracze liczą, że najnowszy tytuł przysporzy firmie równie dużo pieniędzy jak "Wiedźmin".- Cyberpunk będzie droższy i ambitniejszy - zapowiadał w ubiegłym roku prezes Kiciński, porównując potencjalne koszty z "Wiedźminem 3". Sama produkcja tej ostatniej gry kosztowała 90 mln zł, co jest na razie rekordem w Polsce wydatków na produkcję rozrywkową. Łącznie z wydatkami marketingowymi budżet doszedł do ponad 300 mln zł.W pierwszej chwili giełda wybuchła optymizmem i akcje spółki CD Projekt wystrzeliły do góry blisko 6 proc. Dobre nastroje nie trwały jednak długo. Po świetnym otwarciu kurs akcji zaczął powoli spadać i po blisko 40 minutach były pod kreską ponad 2 proc. Tym samym z najlepszej spółki w prestiżowym indeksie WIG20 stała się najgorszą.Choć optymizm szybko zgasł, statystyki pokazują, że zainteresowanie wywołane prezentacją "Cyberpunka" jest ogromne. W kilkadziesiąt minut właściciela zmieniły akcje wart ponad 40 mln zł. To prawie połowa wartości wszystkich transakcji na giełdzie, gdzie notowanych jest ponad 500 firm. Obrót na papierach CD Projekt jest 10-krotnie większy niż drugiego pod tym względem KGHM-u.Niezależnie od tego, jak w kolejnych godzinach będą wyglądać notowania, CD Projekt i tak początkową dynamiczną zwyżką pobił rekord. W najlepszym momencie jedna akcja kosztowała 159,80 zł. Nigdy wcześniej nie były tak drogie. Dokładnie rok temu chodziły po niecałe 82 zł.Masz newsa, zdjęcie lub filmik? Prześlij nam przez dziejesie.wp.pl