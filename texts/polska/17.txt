
Deutsche Welle odnotowuje, że Polska jest ostro krytykowana w Niemczech za odmowę przyjęcia uchodźców i reformę sądownictwa. "Schaeuble wykazuje zrozumienie dla obaw Warszawy i ostrzega Niemców przed arogancją" – czytamy. 

– Nawet, jeśli mamy inne zdanie niż nasi wschodnioeuropejscy sąsiedzi, powinniśmy mimo to słuchać ich i traktować poważnie ich obawy – ocenił szef Bundestagu. Dodał, że nie wolno dopuścić do ponownego podziału Europy na Wschód i Zachód. 

– Chociaż wiele rzeczy w Europie nam się nie podoba, nie powinniśmy zapominać, że Unia Europejska przezwyciężyła zimnowojenne podziały – stwierdził Schaeuble. – Obserwując niektóre dyskusje pomiędzy Brukselą a krajami takimi jak Polska i Węgry, ale także Czechy czy Słowacja, apeluje: nie sprawiajmy wrażenia aroganckich – podkreślił. 

DW zwraca uwagę, że to kolejny w ostatnim czasie głos przewodniczącego niemieckiego parlamentu, który ostrzega przed ignorowaniem opinii krajów Europy Środkowo-Wschodniej. 

Na początku maja Schaeuble udzielił wywiadu "Internationale Politik", w którym apelował do Niemców, aby w relacjach z Polską wystrzegali się arogancji i nie uczyli nas, jak walczyć o wolność i samostanowienie.

Czytaj także: Gwałt i morderstwo na 14-latce. Niemcy chcą osądzić Irakijczyka
DoRzeczy dostępne jako aplikacja