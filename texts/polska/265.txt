W renesansowej Europie nauki tajemne stanowiły integralną część życia umysłowego, docierając do katedr uniwersyteckich i monarszych dworów. Publikacja tłumaczenia "Corpus hermeticum" - starożytnego dzieła zawierającego podstawy filozofii okultystycznej, rozbudziła zainteresowanie magią naturalną. Obok dziedzin takich jak alchemia czy astrologia, popularność zyskiwała czarna magia, a szczególnie nekromancja - sztuka przywoływania duchów do celów wróżebnych. Praktykom tym oddawali się czarnoksiężnicy tacy jak doktor Faustus (ok. 1480-1536), opat Trithemius (1462-1516), a w Polsce legendarny Mistrz Twardowski.Przeczytaj też:Na okultystycznej mapie odrodzeniowej Europy Polska stanowiła wyraźny punkt, zaś Kraków przez pewien czas uznawany był za centrum tajemnych praktyk. Niektóre źródła wspominają nawet, że magicznego rzemiosła uczył się w nim wspomniany Faustus. W Europie wielką estymą darzono sporządzane przez astrologów z tamtejszej akademii kalendarze i prognostyki (tzw. judicia). Przykładem rangi polskiej renesansowej astrologii jest Kasper Goski (zm. 1576) - lekarz, wykładowca Akademii Krakowskiej, autor prognostyków i późniejszy burmistrz Poznania, uhonorowany przez władze Republiki Weneckiej dożywotnią rentą i pamiątkowym posągiem za przepowiedzenie zwycięstwa nad pogaństwem w bitwie pod Lepanto.Jagiellona seans z duchami Zainteresowanie okultyzmem nie omijało monarszych dworów. Władcą słynącym z inklinacji do wiary w siły nadprzyrodzone był Zygmunt II August (1520-1572), który skłonność do zasięgania porad u astrologów odziedziczył po ojcu, Zygmuncie I Starym (1476-1548). W arkany nauk tajemnych ostatniego z Jagiellonów wprowadził nadworny mag, Stanisław Dowojna. O królewskich astrologach krąży wiele ciekawych historii. Przykładowo, Marcin Fox - spolonizowany Szkot i profesor Akademii Krakowskiej przewidział ponoć, że Zygmunt August umrze podczas wizyty w Wilnie w 1552 r. Król nie usłuchał i rzeczywiście otarł się o tragiczną śmierć. Podczas salwy honorowej na cześć monarchy zbłąkana kula zabiła stojącego przy nim ks. Zygmunta Wiśniowieckiego.Po śmierci Barbary Radziwiłłówny (ok. 1520 - 1551), z którą ślub wywołał wielki skandal, monarcha popadał w postępującą melancholię i mistycyzm. Tęsknota za zmarłą doprowadziła do zaaranżowania na dworze seansu spirytystycznego znanego z późniejszych opisów poety Jana z Gizy oraz lekarza Zygmunta III Wazy, Joachima Possela. Według drugiego z nich, do próby wywołania ducha doszło na Wawelu niedługo po śmierci królowej, a kierował tym nikt inny jak znawca sztuk tajemnych, Mistrz Twardowski.Choć folklor i literatura zrobiły z niego czołowego polskiego maga, o historycznym Twardowskim wiadomo bardzo mało. Jedyną pozostałością po nim jest metalowe lustro używane do praktyk magicznych, przekazane jako dar dla kościoła farnego w Węgrowie na Mazowszu. Roman Bugaj (1922-2009), historyk nauk tajemnych, identyfikował legendarnego czarnoksiężnika z Lorenzem Dhurem (lub Duranoviusem) - norymberczykiem, dworzaninem i znajomym sekretarza królewskiego, Franciszka Krasińskiego (1525-1577), późniejszego biskupa krakowskiego.Possel tak opisał przebieg seansu: "Podął się tego Twardowski, czego inni nie śmieli, i królowę Barbarę, chodzącą królowi pokazać przyrzekł. Zawierza król przyrzeczeniu, i czasu, ku temu przeznaczonego oczekuje. Ostrzega tylko Twardowski Augusta, aby w milczeniu i spokojnie siedząc na widok ukazującej się królowej z miejsca się swego nie ruszył, inaczej za życie i za duszę króla nie zaręcza. […] Nadeszła pożądana chwila: wywołana z cieniów śmiertelnych zjawiła się mara. Ledwie zdołał Twardowski króla na miejscu zatrzymać, tak żywo się porwał i chciał lubą marę uściskać, a w tem widmo zniknęło".*Druga relacja, przekładająca sprawę seansu na rok 1569, upatruje w nim spisku Jerzego i Mikołaja Mniszchów, którzy twierdząc, że znają sposób na przywołanie duszy z zaświatów, chcieli zyskać przychylność króla. Rolę zjawy w zainscenizowanym przedstawieniu miała odegrać mieszczka warszawska, podobna do Radziwiłłówny Barbara Giżanka.Śmierć Zygmunta Augusta przewidział ponoć astrolog Piotr Proboszczowic (1509-1569), który twierdził, że król umrze w "72 roku" (nie uściślił jednak, czy chodzi o wiek czy rok zgonu). Ostatni władca z dynastii Jagiellonów rzeczywiście zmarł bezpotomnie w 1572 r. W końcowym okresie życia, toczony cierpieniem i bezsennością, coraz częściej oddawał się pod opiekę czarownic i guślarek. Na sejmie konwokacyjnym z 1573 r., wśród oskarżeń o nadużycia ze strony królewskich dworzan pojawiły się nawet głosy, jakoby "król umarł od napojów i czarów, których wyraźne ślady są na jego ciele".**Batory i nekromanci W 1583 r. do Londynu zawitał wojewoda sieradzki, Olbracht Łaski (1536-1604), który na dworze cesarza Rudolfa II (1552-1612) w Pradze usłyszał o wielkim angielskim magu Johnie Dee (1527 - ok. 1608), przeprowadzającym próby alchemiczne i seanse, podczas których konwersował z bytami z innych planów egzystencji. Na życiu tego utytułowanego uczonego i byłego doradcy angielskiej królowej mistyczne piętno odcisnęła wizja anioła Uriela, który udzielił mu wskazówek dotyczących widzenia przyszłości. Od tej pory w swej posiadłości w Mortlake pod Londynem Dee zajmował się sesjami jasnowidzenia, w których jako medium towarzyszył mu inny mag, Edward Kelley (1555-1597).Łaski, który bardziej od wizyt na londyńskim dworze i rozmów z duchami interesował się transmutacją metali, wziął udział w kilku seansach, podczas których kontaktujące się przez Kelleya byty przepowiedziały mu zdobycie polskiej korony. Gdy nastał czas powrotu, wojewoda postanowił zabrać obu okultystów do Rzeczpospolitej. Dee i Kelley zgodzili się, skuszeni wizją kariery wśród polskich elit i bliskością dworu "cesarza alchemików" w Pradze.Magowie trafili nad Wisłę na początku 1584 r., skąd niebawem wyjechali do Czech. Nie zdoławszy przekonać do swych umiejętności Rudolfa II, poszukiwali dojścia na dwór Stefana Batorego (1533-1586). Dee spotkał się z królem w kwietniu 1585 r. i po miesięcznym oczekiwaniu wraz z Łaskim i Kelleyem zaaranżował w niepołomickim zamku seans jasnowidzenia o bardzo nietypowym przebiegu. Wpatrujące się w kryształową tarczę medium wypowiedziało przed obliczem władcy uwłaczające mu proroctwo, zarzucając Batoremu konszachty z siłami nieczystymi: "[…] towarzyszy Ci duch złośliwy… Albowiem zbłądziłeś. […] Wyroki twoje niesprawiedliwe. […] Łożnica twoja nieczysta. […] Nie strącę cię, choć postanowiłem, lecz pozwolę byś nadal siedział na chwiejnym tronie… Uznaj moją wszechwładną potęgę i porzuć bezbożność, a ozdobisz się cnotą, odtrącisz od siebie toczący cię obrzydliwy trąd".***Wstrząsające proroctwo sprawiło, że magowie zaczęli bać się królewskiej zemsty. Batory najwyraźniej zbyt mocno się nim nie przejął: Anglikom pozwolono zostać w Niepołomicach przez kilka dni, a po wręczeniu zapłaty i uroczystym pożegnaniu z królem, odprawiono ich. Niedługo potem starali się oni zainteresować władcę tajemnicą kamienia filozoficznego, ale ich apele pozostały bez odpowiedzi. Po nieudanej próbie zawojowania polskich "salonów", nierozłączna para magów rozstała się. Dee wrócił do siedziby w Mortlake, zrujnowanej pod jego nieobecność przez miejscowych. Zmarł w nędzy, nie odzyskawszy dawnej pozycji, choć o ponad dekadę przeżył Kelleya, który dwukrotnie więziony przez cesarza, skonał na zamku w czeskim Moście w 1597 r.Alchemia na Wawelu. UFO Sobieskiego W kolejnych dekadach najwięcej uwagi zwracano na alchemię stawiającą sobie za cel transmutację nieszlachetnych metali w złoto. Nauka ta rozwijała się na ziemiach polskich już od końca średniowiecza. Jan Długosz twierdził nawet, że pożar Krakowa z 1462 r. wywołany został przez dominikanów przeprowadzających w klasztorze alchemiczne eksperymenty. Swój szczyt dziedzina ta osiągnęła w działalności Michała Sędziwoja (1566-1636) - wybitnego uczonego i autora traktatów, które wytyczyły drogę do rozwoju nowoczesnej chemii.Sędziwój pod koniec XVI w. został sekretarzem Zygmunta III Wazy (1566-1632), którego niegdyś wyleczył z ciężkiej choroby. Na Wawelu król stworzył nawet specjalne alchemiczne laboratorium, co okazało się decyzją brzemienną w skutki. W 1595 r., podczas eksperymentów, Sędziwój i jego protektor Mikołaj Wolski (1553-1630) wywołali pożar, który strawił część zamku królewskiego, stając się jedną z przyczyn przeniesienia stolicy do Warszawy.Nieco odmienny charakter od zaprezentowanych tu dziwów z życia polskich władców miał incydent z udziałem Jana III Sobieskiego (1629-1696). W liście do królowej Marysieńki wspominał on o niezidentyfikowanym zjawisku widzianym w 1683 r. w Austrii: "Widzieliśmy na niebie o siódmej z rana, w śliczną bardzo i jasną pogodę, tęczę niby małą, w miesiąc właśnie zrobioną, tak jako zwykł bywać kilka dni po nowiu; rzecz to cale niezwyczajna. Myśmy szli niby na zachód, a to się pokazało za nimi, obróciwszy się ku wschodu, w lewą od słońca; potem z tego miesiąca poczęło się czynić jak na kształt iks, tj. takim kształtem: u. Trwało to około pół godziny". Co to było, nie wiadomo…Wiara w magię, zjawiska nadprzyrodzone i przesądy była w dawnej Rzeczpospolitej szeroko rozpowszechniona. Dowodem na liberalną postawę naszych przodków względem nauk tajemnych było ich jawne praktykowanie przez reprezentantów różnych stanów, z królewskim włącznie. Wskutek późniejszej presji ze strony Kościoła, okultystyczny ślad został niemal wymazany z historii kultury polskiej. Trudno jednak dziwić się skłonnościom narodu do magii, skoro często przykład szedł z samej góry.* Cyt. za: K. W. Wójcicki, Klechdy: starożytne podania i powieści ludu polskiego i Rusi, Warszawa 1837.** Cyt. za: R. Bugaj, Nauki tajemne w dawnej Polsce, Wrocław 1985.*** Cyt. za: R. Bugaj, Nauki tajemne w dawnej Polsce, Wrocław 1985.