– Siedem zastępów Państwowej Straży Pożarnej brało udział w gaszeniu pożaru na wysypisku śmieci w Radiowie na warszawskich Bielanach – poinformował kpt. Wojciech Kapczyński z Komendy Miejskiej PSP. Pożar został już ugaszony, jego przyczyny bada policja.Jak poinformował Kapczyński, zgłoszenie o pożarze straż dostała około godz. 10.45. – Po przybyciu pierwszych zastępów na miejsce zdarzenia stwierdzono, że pali się pryzma odpadów wielkogabarytowych, to znaczy pozostałości po meblach, materiały drewnopochodne – powiedział Kapczyński.
Na miejscu pracowało siedem zastępów straży pożarnej, podawano pięć prądów gaśniczych. Kapczyński poinformował, że działania straży pożarnej zostały już zakończone, miejsce zostało przekazane właścicielowi.– W pożarze nie było osób poszkodowanych, nie było potrzeby ewakuacji ludzi, nie było również zagrożenia dla budynków – dodał. Przyczyny pożaru wyjaśnia policja.