Słowacja to świetne miejsce na spędzenie weekendu czy wyjazd na narty. Wielu Polaków chętnie chodzi po słowackich górach czy korzysta z tamtejszych gorących źródeł. Słowacka kultura i dostępne tam produkty są mocno powiązane z produktami czeskimi, widać też wpływy Węgier oraz Polski. Jeszcze kilkanaście lat temu, Słowacja ze względu na ceny była miejscem, gdzie wielu Polaków mieszkających blisko granicy robiło zakupy. Teraz role się odwróciły i to Słowacy masowo jeżdżą na zakupy do Polski. Na Słowacji jest jednak wiele rzeczy, których nie kupimy w Polsce. Co przywieźć ze Słowacji? Jakich produktów spróbować? W artykule odpowiemy na te pytania.Parenica to półmiękki parzony owczy ser, który podczas wycieczki na Słowację powinien kupić każdy miłośnik serów. Parenica ma delikatny smak, charakteryzuje ją jednak nietypowy wygląd – rozwijanej taśmy. Parenica występuje zazwyczaj w dwóch wersjach – wędzonej oraz niewędzonej, są też różne wersje smakowe. Parenica wędzona ma żółtą lub żółtobrązową barwę, niewędzona jest w kolorze śmietankowym. Parenicky to małe parenice, zazwyczaj o wielkości 1/3 tradycyjnej, które są świetną przekąską.Kolejny niezwykle popularny i warty zakupu na Słowacji ser to bryndza. Wyrazista w smaku bryndza znana jest również w Polsce (w górach). Nie cieszy się jednak tak dużą popularnością jak na Słowacji, gdzie dobrej jakości bryndzę kupimy niemal w każdym sklepie. Bryndza stanowi podstawę wielu słowackich dań, np. bryndzowych haluszków, jest też świetnym dodatkiem np. do kanapek.Słowacy, podobnie jak Czesi, uwielbiają piwo. Słowacja nie ma tak bogatego wyboru złotych trunków jak ich zachodni sąsiedzi, nadal jednak jest tam kilka ciekawych marek, na które warto zwrócić uwagę. Najbardziej znanym słowackim piwem jest Zlaty Bazant (Zlatý Bažant), który produkowany jest w browarze Hurbanovo od 1969 roku. Złoty Bażant dostępny jest również w Polsce, na Słowacji znajdziemy jednak o wiele więcej jego wariantów – nam do gustu przypadł szczególnie Zlatý Bažant 1973. Najpopularniejszym wśród Słowaków piwem koncernowym jest Saris, który warzony jest w browarze w miejscowości Veľký Šariš, polecamy szczególnie Saris 12%. Obie marki znajdziemy w każdym sklepie, gdzie dostępne jest piwo. Podczas zakupów łatwo będzie zauważyć, że ulubiony typ piwa na Słowacji to lager – ležiak.Na Słowacji oprócz piw koncernowych, które możemy kupić w każdym sklepie, jest również sporo mniejszych rzemieślniczych browarów, których produkty sprzedawane są w licznych barach i pijalniach piwa.Ze Słowacji warto przywieźć wafelki – oplátky. Wafelki na Słowacji są zdecydowanie bardziej popularne od batonów. Jedną z głównych firm zajmujących się ich produkcją, jest działająca od 1953 roku Sedita, powstała z połączenia kilku piekarni i zakładów cukierniczych. Jej flagowymi produktami są wytwarzane od 1965 roku Horalky, które w Polsce sprzedawane są pod marką Góralki. Na Słowacji znajdziemy jednak kilka innych ciekawych wafelków tego producenta niedostępnych w Polsce – Kavove rezy, oblátka Mila czy Lina.Deva Klasik to pozycja obowiązkowa dla wszystkich miłośników „Pawełków” i innych nadziewanych batoników. Sprzedawane w charakterystycznym biało-niebieskim opakowaniu, czekoladowe batoniki mają mleczno-rumowe nadzienie.Kolejnym produktem, który warto kupić na Słowacji są chipsy marki Slovakia. Słowacy są bardzo dumni z lokalnej marki chipsów, po którą chętnie sięgają. Wśród kilku rodzajów chipsów według nas najlepsze są te o smaku papryki (różnią się sporo od popularnych w Polsce Chrunchipsów czy Laysów o takim samym smaku) oraz boczku (slanina). Oprócz chipsów, Slovakia sprzedaje również inne słone przekąski np. chrupki arachidowe – chrumky, które często jedzone są do piwa.Od kilkunastu lat Slovakia jest własnością niemieckiej firmy Intersnack (właściciel marki Felix). Niemiecki właściciel od 2005 roku do ich produkcji wykorzystuje ziemniaki uprawiane w Czechach, co budziło swego czasu na Słowacji duże kontrowersje.Tekovský salámový syr to kolejna pozycja, którą warto przywieźć ze Słowacji do Polski serem. Jest to półtwardy dojrzewający ser wędzony. W smaku jest lekko kwaskowy i mocno serwatkowy – przypomina naszego oscypka. Ser ma rozmiar cylindra o długości około 30 i średnicy około 9 centymetrów oraz waży około 2,5 kg. Kształt sera przypomina salami, czemu zawdzięcza swoją nazwę. Sprzedawany jest w całości lub pocięty w plastry w 100- lub 200-gramowych opakowaniach.Tekovsky salamovy syr wytwarzany jest od 1949 roku, w tym czasie nieco zmieniły się techniki jego produkcji – nadal jednak część zadań wykonywana jest ręcznie. Jego ogromnym atutem w porównaniu do oscypka jest to, że z łatwością kupimy go w niemal każdym sklepie i nie będziemy musieli martwić się o jego jakość.Będąc na Słowacji zdecydowanie warto spróbować Kofoli – lokalnej wersji coli. Kofola powstała w Czechosłowacji w 1962 roku, a obecnie produkowana jest przez czeskie przedsiębiorstwo Kofola ČeskoSlovensko a.s w Czechach i na Słowacji. Powstała w fabryce farmaceutycznej Glena, podczas badań mających na celu znalezienie potencjalnego zastosowania nadmiaru kofeiny, produkowanej podczas parzenia kawy. Dostępna jest w wielu wariantach smakowych i mimo upływu lat oraz otwarcia rynków, nadal jest głównym konkurentem Coca-Coli i Pepsi. Główny składnik Kofoli to syrop kofo, wytwarzany z soku owocowego, cukru, karmelu i kofeiny.Na Słowacji warto kupić Tatrzański czaj – bazujący na herbacie likier, wytwarzany w manufakturze Karloff w Bratysławie. Jego receptura bazuje na tradycjach z Wysokich Tatr. Tatranský čaj sprzedawany jest w kilkunastu wariantach smakowych, o zawartości alkoholu od 17 do 72%. Ze wszystkich dostępnych wariantów, na początek najlepszy będzie oryginalny, sprzedawany w czarnej butelce i oznaczony jako Tatratea 52%.Czekolada Studentska Pecet charakteryzująca się dużą ilością bakalii, kawałków owoców i orzechów, pochodzi z Czech. Na Słowacji traktowana jest jednak jak „swoja”. Została wprowadzona na rynek w 1975 roku przez firmę Orion z Ołomuńca, podbijając od tego czasu serca zarówno Czechów, jak i Słowaków. Bez wątpienia jest to jeden z najbardziej flagowych produktów kojarzonych z dawną Czechosłowacją. Czekolada Studentska występuje w wielu wariantach smakowych i gramaturach. Jej standardowa waga to 180 gramów. Każda wersja bogata jest w bakalie, kawałki owoców czy orzechy. Naszymi ulubionymi smakami są mleczna z wiśniami (mliéčná s chutov višni) oraz oryginalna (mliéčná). Komentarzy