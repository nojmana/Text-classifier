List podpisało23 ekspertów od prawa z czołowych uczelni w Europie i poza nią, m.in. z Uniwersytetu Oksfordzkiego, czy amerykańskich Yale. Princeton i Rutgers. Wśród polskich sygnatariuszy listu są dr hab. Marcin Matczak z UW i Wojciech Sadurski z Uniwersytetu Sydney. Autorzy apelują do Timmermansa, by podjął "pilne i natychmiastowe" działania, aby nie dopuścić do hurtowego zastąpienia sędziów polskiego Sądu Najwyższego nominatami partii rządzącej. Domagają się wszczęcia przez Komisję postępowania naruszeniowego ws. ustawy, która wchodzi w życie z początkiem lipca. Rozpoczęcie postępowania mogłoby zawiesić do czasu jej rozpatrzenia przez Trybunał Sprawiedliwości Unii Europejskiej. "Jeśli ustawa o Sądzie Najwyższym wejdzie w życie zgodnie z planem na początku lipca, kadencje dużej liczby sędziów zostaną niekonstytucyjnie skrócone. W połączeniu z większą liczbą miejsc w Sądzie Najwyższym, oznacza to, że nowo upolityczniona Krajowa Rada Sądownictwa, wybrana przez partię rządzącą, będzie mogła nominować większość sędziów Sądu Najwyższego. Uważamy to za bezpośrednie złamanie rządów prawa" - czytamy w liście.Prawnicy piszą też, że dotychczasowa procedura artykułu 7 Traktatu o Unii Europejskiej przyniosła jedynie kosmetyczne zmiany w sądowych ustawach PiS. "Poza zagrożeniem dla praworządności w Polsce, uważamy że stawką w tej sprawie jest wiarygodność całej Unii Europejskiej i jej zobowiązanie do przestrzegania praworządności" - konkludują prawnicy. Choć list jest adresowany do Fransa Timmermansa. jeden z autorów tekstu Laurent Pech z Uniwersytetu Middlesex w Londynie, zaznaczył, że adresatami są też szef KE Jean-Claude Juncker i sekretarz generalny Komisji Martin Selmayr. Obaj są postrzegani w Brukseli jako zwolennicy zakończenia sporu z Polską. Selmayr prowadził w zakulisowe negocjacje z senatorem Adamem Bielanem.