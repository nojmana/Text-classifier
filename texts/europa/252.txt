W ten weekend jacht Viatoris zacumował na Motławie, niedaleko hotelu Hilton. Statek ma 40 metrów długości i jest szeroki na osiem metrów. Nigdy wcześniej w polskiej stoczni nie powstał tak duży jacht motorowy o takim standardzie. O wyjątkowości tego statku świadczą nie tylko jego gabaryty, ale przede wszystkim luksusowe wnętrze. Marmury, egzotyczne drewno, srebro, ale i np. pokład naszpikowany elektroniką.Przestrzeń też robi wrażenie. Jeżeli jacht traktować w kategoriach domu na wodzie, to "mieszkaniec" ma tutaj do dyspozycji około 300 mkw. powierzchni. I to powierzchni, której nadano status pełnomorskiego jachtu oceanicznego. Mówiąc prościej, taki "dom" jest w stanie przepłynąć np. Atlantyk.- Jest tam duży salon z jadalnią, cztery kabiny gościnne, sterówka, trzy kabiny dla załogi, siłownia, garaż na duży ponton, jacuzzi, siłownia, sauna. Wszystko, czego dusza zapragnie - mówi Mikołaj Król, prezes stoczni jachtowej Conrad, która od 2005 roku wybudowała w Polsce 21 luksusowych jednostek. Są to statki, tworzone na zamówienie.W przypadku jachtu Viatoris klientem jest obywatel Rosji. Jak się dowiedzieliśmy, mężczyzna ma około 60 lat, niedługo idzie na emeryturę i Viatoris ma być jego "domem na wodzie". Już za kilka dni jacht zostanie mu oficjalnie przekazany.Przedstawiciele stoczni podkreślali w rozmowie z dziennikarzami, że Viatoris nie będzie czarterowany. Co ciekawe, koszt wyczarterowania takiego jachtu to wydatek rzędu 280 tys. euro na tydzień, plus opłaty za paliwo i załogę. A skoro o pieniądzach mowa, koszt budowy jachtu Viatoris to 18 mln euro, czyli około 70 mln zł. Takie pieniądze musiał tutaj wyłożyć kupujący.Wnętrze statku zostało zaprojektowane według wizji klienta. Budowa jachtu trwała dwa lata. Viatoris to największy jacht motorowy wybudowany w Polsce. W rozmowie z Onetem prezes stoczni jachtowej Conrad nie wyklucza, że już niedługo i ten rekord zostanie pobity. - Trwają rozmowy z jednym z naszych klientów. Ale na ten moment, to nasz mały sekret - mówi. - Należy się cieszyć, że w Polsce powstają takie jachty. To, co do tej pory wydawało się, że jest zarezerwowane dla zachodnich producentów, okazuje się, że wcale tak nie jest. Od kilkunastu lat pokazujemy, co potrafimy.Chcesz być na bieżąco z najważniejszymi informacjami dnia? Polub Onet Wiadomości na Facebooku!(sap)