Trzy razy droższe tarcze hamulcowe od Boscha z domieszką wolframu przechodzą fazę testów, a producenci opon stoją przed technologicznym wyzwaniem. Podczas gdy z każdym rokiem silniki wysokoprężne emitują coraz mniej szkodliwych cząstek PM 2.5 i PM 10, korzyści znikają, gdy weźmiemy pod uwagę zapylenie ze zużywających się klocków, tarcz hamulcowych i opon. Według raportu angielskiego ministerstwa środowiska, te elementy odpowiadają za ponad 11 proc. zanieczyszczeń powietrza.Cząstki PM 2.5 są 20 proc. mniejsze niż średnica ludzkiego włosa. Bez problemu dostają się do płuc i przenikają do krwi. Przekłada się to na osłabienie czynności układu oddechowego, nasilenie objawów astmy czy zawały serca. Z powodu pyłów, przeciętny Polak żyje nawet 10 miesięcy krócej. Światowa Organizacja Zdrowia stwierdza, że spośród 50 najbardziej zanieczyszczonych miast na świecie aż 33 znajdują się w Polsce.Przeciętna opona samochodowa w ciągu swojego cyklu życia ściera się i traci 2 kg swojej wagi. W przypadku ciężkiego transportu mówimy nawet o 12 kg! Starta guma trafia do atmosfery, a co bardziej przedsiębiorczy obywatele sprzedają starte opony jako (wyjątkowo szkodliwy dla zdrowia) opał. Dodajmy do tego pył z klocków hamulcowych (szybko osiadający na felgach), a okaże się, że nawet samochody elektryczne nie są wolne od tego problemu. Emisja pyłów jest w nich nawet większa, bowiem są one cięższe niż tradycyjnie napędzane auta – średnio o 24 proc.Za rozwój zapłacą więc kierowcy. Już teraz oferowane są "bezpyłowe" klocki hamulcowe z mniejszą ilością żywic i grafitu. Ich plusem, wynikającym z ograniczonego pylenia, jest mniejsze zanieczyszczenie felg. To wszystko jednak kosztuje, nawet o 200 zł więcej niż tradycyjne rozwiązania w przypadku kompletu na przednią oś dla popularnego auta kompaktowego. W przypadku opon, ekologiczne projekty dopiero raczkują. Opony drukowane, organiczne, syntetyczne – wszystko to pozostaje na razie w sferze koncepcji ściśle chronionych patentami.Wielka Brytania pracuje nad strategią zmniejszenia emisji pyłów, biorąc na celownik opony i klocki. Wkrótce zainteresują się tym inne kraje, bowiem nawet w przypadku francuskiego nacisku na promowanie "elektryków" , 90 proc. emisji cząstek PM 2.5 będzie brało się właśnie z ogumienia samochodów elektrycznych. Kwestią czasu jest, kiedy dążenia poszczególnych państw zmienią się w prawo, a to sprawi, że będziemy musieli sięgać głębiej do kieszeni.