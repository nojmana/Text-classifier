- Ktoś daje swój skarb w nasze ręce, bo nie jest w stanie się sam o niego zatroszczyć. Przyniesione do nas dziecko ma szanse na przyszłość, na to, żeby ułożyć sobie życie, żeby rozwijać talenty. Bo przecież każde życie jest skarbem - zamyśla się siostra Makaria. Opowiada o chłopczyku, który trafił niedawno do Okna Życia u karmelitanek w Sosnowcu. - Pragnienie ratowania życia jest aktem miłości wobec tego dziecka. Na ile matka potrafi. Może więcej w tym momencie nie była w stanie? To wymaga odwagi - dodaje.Sosnowieckie Okno Życia, do którego w marcu trafił kilkudniowy chłopczyk, jest jednym z 63 takich miejsc w Polsce. Pierwsze otwarto w marcu 2006 roku u sióstr nazaretanek w Krakowie. A pierwszy dzwonek zadzwonił już po trzech miesiącach od jego otwarcia. Od tego czasu w Oknach w całym kraju znaleziono ponad 100 maluchów.Okna Życia działają całą dobę. Jednak dzwonek budzi osoby czuwające przy nim zazwyczaj już po zmroku, czasem w środku nocy bądź wcześnie rano, gdy ulice są puste. Cichy alarm włącza się po drugiej stronie ok. 20 sekund od otwarcia okna. To czas, aby osoba, która przyniosła dziecko, mogła je spokojnie włożyć i odejść niezauważona. Miejsce nie jest monitorowane, zachowana jest dyskrecja. Osoba przynosząca tu dziecko musi czuć się bezpiecznie. Taka jest też idea Okna Życia - pełna anonimowość.Po drugiej stronie jest wszystko, czego potrzebuje dziecko przez następnych kilkanaście minut, dopóki nie przyjedzie na miejsce wezwana karetka. Łóżeczko, pieluszki, przybory do pielęgnacji. - Pierwsze chwile w Oknie Życia to tak zwany "gorący moment", bo nie wiadomo, w jakim stanie jest przyniesione dziecko i jaka pomoc będzie mu potrzebna. Cała dalsza opieka, czyli ewentualne czynności kliniczne, badanie, należy już do pogotowia – mówi siostra Makaria.Nad większością Okien opiekę sprawują zgromadzenia zakonne, ale są też i takie przy szpitalach czy domach dziecka. Ostatnio dziewczynkę znalazły pielęgniarki z legnickiego Ośrodka Edukacyjno-Opiekuńczego "Samarytanin". Zuzia jest czwartym dzieckiem, które w nim pozostawiono, natomiast chłopiec podrzucony w Sosnowcu to pierwszy niemowlak znaleziony w otwartym dziewięć lat temu Oknie.Funkcjonowanie Okien Życia w Polsce nadal jest instytucją nieuregulowaną prawnie, co oznacza, że teoretycznie każdy może takie miejsce stworzyć. - Brak regulacji powoduje, że nie ma praktycznych przeszkód, aby wykonywanie tego zadania podejmowały się placówki bądź osoby, które nie mają kompetencji do prowadzenia takiej działalności - zauważa Mateusz Jaracz, prawnik z kancelarii Duraj Reck i Partnerzy w Katowicach.- Należy jednak zauważyć, że obecnie Okna Życia w Polsce prowadzone są jednak wyłącznie przez instytucje kościelne, domy dziecka oraz szpitale, stąd brak jest zastrzeżeń, co do ich funkcjonowania – dodaje.Każde Okno Życia ma swoją procedurę, w zależności od tego, przy jakiej instytucji funkcjonuje. Przy "świeckich" Oknach – tak jak przy Centrum Wspierania Rodzin "Swoboda" w Poznaniu – prócz pogotowia zawiadamiana jest też policja, sporządza się również notatkę służbową. Okno działa tam od 2009 roku i mieści się między przedszkolem a szkołą podstawową. Schronienie znalazło tam do tej pory czterech chłopców i trzy dziewczynki. Ostatni niemowlak pojawił się w maju 2015 roku.Psychoterapeutka i seksuolog z Fundacji Pomocy Psychologicznej i Edukacji Społecznej "Razem", Wioletta Karłowicz-Dul wylicza: to może być trudna sytuacja materialna i mieszkaniowa, brak wsparcia ze strony partnera i rodziny, młody wiek matki czy też ciąża powstała w wyniku gwałtu. Depresja poporodowa może stać się jednym z dodatkowych obciążeń, które będą skłaniały kobietę do zrobienia tak trudnego kroku.Jednocześnie Karłowicz-Dul wskazuje, że oddanie dziecka do Okna Życia nie jest działaniem w afekcie. - Depresja nie jest chorobą, która całkowicie zmienia stan świadomości chorego - podkreśla. - Zanim to nastąpi, kobieta przygotowuje się do tego przez dłuższy czas, bardzo często myśli o tym już w trakcie ciąży. Oczywiście niektóre kobiety jeszcze przed narodzeniem dziecka mają depresję lub doświadczają innych trudności natury psychicznej czy emocjonalnej. To także może wpływać na ich późniejszą decyzję - mówi i przekonuje, że w żadnym wypadku nie można takiej kobiety określać mianem niepoczytalnej. Mimo że jej działania są trudne do zrozumienia dla ogółu społeczeństwa.– To nie jest norma, że kobieta w ten sposób się zachowuje. To jest jakaś bardzo skrajna sytuacja. Przecież nikt z nas nie wie, jak zachowałby się na jej miejscu – zwraca uwagę siostra Makaria.Skoro oddanie dziecka do Okna Życia jest decyzją, która może rodzić się miesiącami, pojawia się pytanie - czy można temu jakoś zapobiec? Wioletta Karłowicz-Dul mówi o wsparciu otoczenia, a przede wszystkim rodziny i partnera. - Obniżony nastrój, poczucie bezradności i brak energii zapewne nie sprzyjają budowaniu bliskości i więzi z noworodkiem, a dodatkowo mogą generować myśli o tym, że kobieta nie poradzi sobie w roli matki. Takie przeżycia oraz brak wsparcia ze strony partnera czy rodziny mogą utwierdzać ją w słuszności decyzji o oddaniu dziecka - mówi.- Pozostawiając dziecko w Oknie Życia, kobieta kieruje się jego dobrem i uznaje na dany moment, że jest to dla niego "mniejsze zło". Ma nadzieję, że inne osoby zapewnią mu lepsze życie. To wcale nie oznacza, że po pewnym czasie, gdy jej sytuacja się zmieni lub uzyska odpowiednią pomoc psychologiczną, nie uzna, że to była niewłaściwa decyzja i nie zapragnie jej zmienić - konkluduje.Sąd nie ściga rodziców, którzy decydują się oddać dziecko - pozostawienie dziecka w szpitalu lub w Oknie Życia,nie jest bowiem traktowane jako "porzucenie". – Należy pamiętać, że "porzucenie" oznacza działanie polegające na opuszczeniu dziecka połączone z zaprzestaniem troszczenia się o nie, bez zapewnienia mu opieki za strony innych osób. Nie jest zatem możliwe pociągnięcie do odpowiedzialności karnej matki dziecka, która pozostawia je w Oknie Życia, gdyż w założeniu jego funkcjonowania dziecko ma w nim zapewnioną natychmiastową opiekę – tłumaczy prawnik Mateusz Jaracz.Rodzice mogą wrócić po dziecko - mają na to sześć tygodni. Jedna z kobiet, które zostawiły dziecko w poznańskim Oknie, zdecydowała się skorzystać z tej możliwości. - Mieliśmy sytuację, że zgłosiła się do nas kobieta, która zdecydowała się podjąć opieki nad swoim dzieckiem, wcześniej zostawionym przez nią w Oknie Życia. Oceną możliwości powrotu pod opiekę matki dziecka, przebywającego wówczas w zawodowej rodzinie zastępczej, zajął się sąd rodzinny, prowadzący tę sprawę – wyjaśnia Katarzyna Krupienko, psycholog z poznańskiej "Swobody".Jednak według Komitetu Praw Dziecka ONZ, same Okna Życia łamią prawo - a konkretnie prawo dziecka do tożsamości zapisane w konwencji, które oznacza m.in. poszanowanie "obywatelstwa, nazwiska, stosunków rodzinnych, zgodnych z prawem, z wyłączeniem bezprawnych ingerencji". A dzieci z Okien Życia w większości nie będą miały szansy na poznanie swoich biologicznych rodziców, którzy pozostają anonimowi. Pełna dyskrecja to fundament, na którym oparto instytucję Okien Życia.Czasem jedyną pamiątką rodzinną i jedynym śladem po niej będzie karteczka z imieniem, krótki liścik, kocyk, medalik - bo to zazwyczaj zostawiają matki przy niemowlakach w Oknach Życia. Zdarza się, że zdecydują się na ujawnienie cennych informacji. - Przy jednej dziewczynce zostawiono jej datę urodzenia, napisano, że poród odbył się w szpitalu, a dziecko przeszło wszystkie badania – przypomina sobie Katarzyna Krupienko.Co prawda jedna z matek zdecydowała się ujawnić swoje imię i nazwisko, ale to tylko wyjątek od reguły. A reguła jest taka, że wraz z pozostawieniem dziecka w Oknie, traci ono nie tylko rodziców, ale też i swoją tożsamość. Adoptowane dziecko często decyduje się na odnalezienie biologicznych rodziców, kiedy już dowie się, że nie jest wychowywane przez "prawdziwą" mamę i "prawdziwego" tatę. W przypadku Okna Życia nie ma na to żadnych szans.- Na ośrodku adopcyjnym spoczywa odpowiedzialność właściwego przygotowania rodziny adopcyjnej do przekazywania dziecku informacji dotyczących jego pochodzenia. Ważne jest zwrócenie uwagi dziecka przez nowych rodziców na to, że zostawienie go w bezpiecznym miejscu przez mamę biologiczną, będącą w bardzo trudnej sytuacji, świadczyło o jej trosce i miłości do niego - tłumaczy Katarzyna Krupienko.Chcesz być na bieżąco z najważniejszymi informacjami dnia? Polub Onet Wiadomości na Facebooku!Kiedy poszanowanie tożsamości dziecka pojawia się jako argument przeciwko Oknom Życia, warto przytoczyć słowa wypowiedziane przez byłego już rzecznika Sądu Okręgowego w Krakowie Waldemara Żurka, który nazwał je niezbędnym "wentylem bezpieczeństwa". Padły one w odpowiedzi na zarzuty Komitetu Praw Dziecka ONZ, który już nieraz wzywał Polskę do likwidacji tej instytucji i promowania alternatywnych rozwiązań umożliwiających zrzeczenie się praw do dziecka."Argumenty, które słyszy się także na forum międzynarodowym, że ważniejsze jest prawo dziecka do poznania swoich biologicznych rodziców, zupełnie mnie nie przekonują, bo dla mnie ważniejsze jest życie i uratowanie każdego życia. Nie mówię tu już o wartościach czy emocjach, ale spoglądam na to jako prawnik" - stwierdził Żurek. "Nasze prawo zna przecież konstrukcję tzw. stanu wyższej konieczności, kiedy zawsze możemy poświęcić dobro niższej wartości, ratując prawo do wartości wyższej. Życie niewątpliwie jest ważniejsze niż prawo do informacji" - dodał.Podobnego zdania jest rzecznik praw dziecka Marek Michalak. Chociaż przyznaje, że nie jest to rozwiązanie idealne, to "wobec kolizji naturalnego prawa do życia z innym, prawu do życia należy przypisać pierwszeństwo"."Z punktu widzenia dobra dziecka sytuacja, w której matka zostawia noworodka w szpitalu i zrzeka się praw rodzicielskich, jest najkorzystniejsza. Takie postępowanie daje możliwość szybkiego uregulowania sytuacji prawnej dziecka i skierowania go do adopcji. Wiele kobiet nie zdaje sobie jednak sprawy, że istnieje możliwość skorzystania z drogi prawnie uregulowanej" - napisał Marek Michalak w rekomendacjach przekazanych Ministrowi Pracy i Polityki Społecznej.Nasi rozmówcy nie mają wątpliwości, że Okno Życia jest dobrym rozwiązaniem, ale tak jak inni zwolennicy pozostawienia Okien Życia zaznaczają, że jest wiele innych, lepszych i do nich należy przekonywać kobiety. - Okno Życia to ostateczne rozwiązanie, które ratuje życie dziecka. To alternatywa mająca służyć tylko tym matkom, które w żaden sposób nie chcą ujawnić otoczeniu swojej trudnej sytuacji życiowej i gotowe są w tajemnicy dziecko porzucić. Ryzykując nawet utratę przez nie życia - wyjaśnia Katarzyna Krupienko.I dodaje: - Przy Oknie Życia jest umieszczona tabliczka informująca o tym, że mama ma możliwość otrzymania wsparcia z dochowaniem tajemnicy. Można wspólnie poszukać odpowiedniego rozwiązania. Istnieje na przykład możliwość zrzeczenia się praw rodzicielskich w szpitalu, kiedy mama w bezpiecznych warunkach rodzi dziecko. Za pośrednictwem ośrodka adopcyjnego podpisuje się wtedy wstępną deklarację. To jest z pewnością lepsze rozwiązanie. Wtedy też dziecko ma w przyszłości możliwość dotarcia do swoich biologicznych rodziców.Statystyki potwierdzają, że Okno Życia to ostateczność. Rocznie w polskich szpitalach zostawianych jest ok. 800 noworodków. Do Okien Życia średnio trafia ośmioro. - W ciągu tylu lat w Poznaniu mieliśmy tylko sześć przypadków pozostawienia dziecka w Oknie Życia. Mamy czy rodzice w trudnych sytuacjach korzystają z różnych dostępnych form wsparcia. Wystarczy zgłosić się do ośrodków świadczących pomoc w kryzysie, gdzie wspólnie poszukiwane są najlepsze rozwiązania - zaznacza Krupienko.(pm)