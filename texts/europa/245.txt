
– Każdy, kto przeczyta fragmenty, które zostały odkryte, będzie miał trudno stłumić uśmiech. Takie „niegrzeczne” żarty są typowe dla dorastających dzieci – komentował Frank van Vree, dyrektor holenderskiego Instytutu Wojny, Holokaustu i Studiów nad Ludobójstwem. – To jasno pokazuje, że Anna, mimo wszystkich jej darów, była przede wszystkim zwykłą dziewczynką – podkreślił. 

Zapiski zostały odkryte przypadkiem, w trakcie sprawdzania stanu dziennika w 2016 roku. Ujawniono je dzięki fotografiom, a tekst został odczytany po zastosowaniu specjalnych metod rekonstrukcji. – Użyję tej zniszczonej strony, żeby zapisać „sprośne żarty” – odnotowała Anne 28 września 1942 roku, dwa miesiące po tym, jak zaczęła się ukrywać. 

Z informacji przekazanych przez Muzeum Anne Frank wynika, że na dwóch kartkach znalazły się 4 żarty i 33 wersy na temat edukacji seksualnej i prostytucji. Badacze podkreślają, że nie jest jasne, dlaczego dziewczynka zdecydowała się na ukrycie akurat tych stron, ale podejrzewają, że mogło chodzić o zwykłe poczucie wstydu. – Anne pisze o seksualności w rozbrajający sposób. Podobnie jak wiele nastolatków, jest bardzo ciekawa tego tematu – komentuje Ronald Leopold, dyrektor Anne Frank House. 

Przypomnijmy, że Anne Frank to żydowska dziewczynka, która po ponad dwuletnim ukrywaniu się w Amsterdamie przed Gestapo zmarła w obozie koncentracyjnym. W wieku 13 lat Frank zaczęła pisanie dziennika, w którym opisywała otaczającą ją rzeczywistość. Dzienniki Frank, które były przechowywane przez Holenderkę Miep Gies, zostały opublikowane w 1947 roku. W kolejnych latach zostały przetłumaczone na 30 różnych języków. 

Czytaj także: Skandal w Niemczech. Przewoźnik chciał nazwać pociąg imieniem Anne Frank
Czytaj tygodnik „Wprost” w wersji elektronicznej jako e-wydanie lub aplikacja mobilna na Android, iPad oraz iPhone.